<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="9">
    <meta name="apple-mobile-web-app-capable" content="yes">
    <title>9</title>
    <link rel="stylesheet" href="./style/style.min.css" media="screen" integrity="sha256-bkYAKKbty6Urm53n6a6CsGXteoeLa0H0lTaDh1TpOAQ=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./spalovac_mrtvol_013.html">
    <link rel="next" href="./spalovac_mrtvol_015.html">
    <meta name="nb-order" content="9">
    <link rel="self" href="spalovac_mrtvol_014.html">
    <meta name="nb-identifier" content="fuks-spalovac-mrtvol-6201668">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="3375" data-nb-chars="19590">
    <nav role="doc-toc">
      <ul class="plain section">
        <li><a href="spalovac_mrtvol_006.html">1</a></li>
        <li><a href="spalovac_mrtvol_007.html">2</a></li>
        <li><a href="spalovac_mrtvol_008.html">3</a></li>
        <li><a href="spalovac_mrtvol_009.html">4</a></li>
        <li><a href="spalovac_mrtvol_010.html">5</a></li>
        <li><a href="spalovac_mrtvol_011.html">6</a></li>
        <li><a href="spalovac_mrtvol_012.html">7</a></li>
        <li><a href="spalovac_mrtvol_013.html">8</a></li>
        <li><a href="spalovac_mrtvol_014.html">9</a></li>
        <li><a href="spalovac_mrtvol_015.html">10</a></li>
        <li><a href="spalovac_mrtvol_016.html">11</a></li>
        <li><a href="spalovac_mrtvol_017.html">12</a></li>
        <li><a href="spalovac_mrtvol_018.html">13</a></li>
        <li><a href="spalovac_mrtvol_019.html">14</a></li>
        <li><a href="spalovac_mrtvol_020.html">15</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./spalovac_mrtvol_013.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="1"><span class="idea" data-nb-ref-number="1" id="idea1" data-nb-words="1" data-nb-chars="1">9</span></h1>
        <section>
          <p class="chunk" data-nb-ref-number="2" data-nb-words="310" data-nb-chars="1834"><span class="idea" data-nb-ref-number="2" id="idea2" data-nb-words="310" data-nb-chars="1834">„Ach, ty&nbsp;letošní Vánoce,“ usmál se&nbsp;pan Kopfrkingl v&nbsp;jídelně na&nbsp;Lakmé, která právě otírala sedátka židlí, a&nbsp;pak pohlédl do&nbsp;rohu, kde stál velký vánoční stromek, a&nbsp;řekl: „Jak jsou požehnané. Noví abonenti žehu se&nbsp;jen hrnou, každý utíká <em>od</em> země k&nbsp;žárovištím a&nbsp;popelu. Dárky pro obě naše <em>slunné</em>,“ řekl, míně asi děti, „jsem vlastně pořídil z&nbsp;provizí. Pan Strauss má&nbsp;vskutku úspěch, ten dobrý, svědomitý člověk, kdepak asi letos večer bude. Z&nbsp;vrátnice musil jít,“ pan Kopfrkingl pohlédl nad skříňku, kde visela fotografie rodiny ze&nbsp;Zininých narozenin, „žena mu&nbsp;umřela na&nbsp;krční souchotě, syn na&nbsp;spálu… a&nbsp;já našel dalšího. Ale koho,“ usmál se&nbsp;otázce Lakmé, která stále čistila sedátka židlí, „také dobrého člověka, také svědomitého a&nbsp;poctivého, nějakého pana Rubinsteina. Ten tedy Žid asi bude,“ usmál se, „Rubinsteini Židé jsou. Býval zástupcem Liby, co&nbsp;měla ložní prádlo, ale Liba ztroskotala. Lidé, zdá se, ložní prádlo nějak méně kupují. Pan Rubinstein nabízel ložní prádlo a&nbsp;teď bude nabízet kremaci,“ usmál se, „je to&nbsp;vlastně stejné. Obojí se&nbsp;týká ustlání a&nbsp;lehnutí, jednou dočasného, do&nbsp;postele, na&nbsp;jednu noc, podruhé věčného, do&nbsp;rakve, na&nbsp;věčné časy. Pan Rubinstein má&nbsp;také rád hudbu, zvláště Mozarta a&nbsp;Frimla… Ale jedna věc mně na&nbsp;panu Rubinsteinovi vadí, totiž že&nbsp;je&nbsp;rozvedený,“ přistoupil k&nbsp;Lakmé u&nbsp;židle a&nbsp;něžně ji&nbsp;pohladil po&nbsp;vlasech, „byl bych radši, kdyby nebyl. Nebo když už, tedy kdyby byl aspoň vdovec jako pan Strauss nebo pan Holý,“ znovu Lakmé pohladil, „ale prosím. Je&nbsp;to&nbsp;jeho věc a&nbsp;nám nepřísluší vážit a&nbsp;soudit, kdoví, co&nbsp;za&nbsp;tím bylo. Každé manželství, nebeská,“ povzdychl, „nemůže být tak krásné a&nbsp;šťastné jako naše. Škoda,“ řekl a&nbsp;přistoupil ke&nbsp;stromku v&nbsp;rohu, „škoda že&nbsp;tvá blažená matka k&nbsp;nám už&nbsp;nepřijde. Mohla by&nbsp;přijít už&nbsp;jen leda jako duch, až&nbsp;budu večer rozsvěcovat svíčky. Ale zato v&nbsp;pět se&nbsp;tu&nbsp;<em>zjeví</em> Willi…“</span></p>
          <p class="chunk" data-nb-ref-number="3" data-nb-words="17" data-nb-chars="92"><span class="idea" data-nb-ref-number="3" id="idea3" data-nb-words="17" data-nb-chars="92">„Ty o&nbsp;něm mluvíš jako o&nbsp;strašidle,“ usmála se&nbsp;Lakmé s&nbsp;pohledem na&nbsp;židli, „Erna přijde také?“</span></p>
          <p class="chunk" data-nb-ref-number="4" data-nb-words="92" data-nb-chars="505"><span class="idea" data-nb-ref-number="4" id="idea4" data-nb-words="92" data-nb-chars="505">„Erna nepřijde,“ řekl pan Kopfrkingl, „Erna má&nbsp;asi plné ruce práce na&nbsp;večer. Budou mít asi hosty, Němce z&nbsp;pražské SdP. Ale to&nbsp;nic,“ usmál se, „Willi se&nbsp;nezdrží. Chce mi&nbsp;jen něco říci. Asi že&nbsp;jsem odrodilec a&nbsp;zbabělec,“ usmál se, „že nemám cit pro svou krev, že&nbsp;neplním své povinnosti. Ale to&nbsp;by&nbsp;mi&nbsp;snad na&nbsp;Štědrý den přece jen neříkal,“ usmál se&nbsp;znovu, „jde asi jen přát radostné svátky. No&nbsp;ať&nbsp;přijde,“ řekl pak, „máme pečeno a&nbsp;také mandle… Božské jsou zde,“ řekl rychle, neboť bylo slyšet odmykání dveří.</span></p>
          <p class="chunk" data-nb-ref-number="5" data-nb-words="25" data-nb-chars="141"><span class="idea" data-nb-ref-number="5" id="idea5" data-nb-words="25" data-nb-chars="141">V&nbsp;předsíni pod obrazem Maryboroughu si&nbsp;Zina a&nbsp;Mili zouvali boty, na&nbsp;zemi u&nbsp;šteláře stála nákupní taška, která se&nbsp;sama od&nbsp;sebe maličko hýbala.</span></p>
          <p class="chunk" data-nb-ref-number="6" data-nb-words="18" data-nb-chars="115"><span class="idea" data-nb-ref-number="6" id="idea6" data-nb-words="18" data-nb-chars="115">„Měli moc velký,“ zvolal Mili, celý žhavý, „takovýhle. Takový velikány. Ale ona koupila dva menší,“ ukázal na&nbsp;Zinu.</span></p>
          <p class="chunk" data-nb-ref-number="7" data-nb-words="17" data-nb-chars="100"><span class="idea" data-nb-ref-number="7" id="idea7" data-nb-words="17" data-nb-chars="100">„Paní Anežka koupila také dva menší,“ řekla Zina, „dva menší jsou lepší než jeden velký, ty&nbsp;hloupý.“</span></p>
          <p class="chunk" data-nb-ref-number="8" data-nb-words="37" data-nb-chars="214"><span class="idea" data-nb-ref-number="8" id="idea8" data-nb-words="37" data-nb-chars="214">„Tak honem, drazí, běžte napustit do&nbsp;vany vodu,“ pobídl pan Kopfrkingl vlídně, hledě na&nbsp;tašku u&nbsp;šteláře, která se&nbsp;sama od&nbsp;sebe hýbala, „já vím, že&nbsp;otvírají žábry a&nbsp;lapají po&nbsp;vzduchu, kvečeru je&nbsp;paní Anežka zabije.“</span></p>
          <p class="chunk" data-nb-ref-number="9" data-nb-words="61" data-nb-chars="342"><span class="idea" data-nb-ref-number="9" id="idea9" data-nb-words="61" data-nb-chars="342">Běželi do&nbsp;koupelny, pan Kopfrkingl vyňal kapry z&nbsp;tašky, opatrně je&nbsp;položil na&nbsp;dno krásné bílé vany a&nbsp;pustil vodu. Pak stál nad vanou s&nbsp;hlavou skloněnou jako nad katafalkem, vedle něho Zina a&nbsp;Mili, pozorovali, jak kapři na&nbsp;dně sebou házejí, jak voda znenáhla plní vanu a&nbsp;kapři ožívají a&nbsp;pak, když už&nbsp;vody bylo dost, jak klidně začínají plavat.</span></p>
          <p class="chunk" data-nb-ref-number="10" data-nb-words="41" data-nb-chars="244"><span class="idea" data-nb-ref-number="10" id="idea10" data-nb-words="41" data-nb-chars="244">„Sladké,“ zdvihl pan Kopfrkingl hlavu a&nbsp;pohlédl na&nbsp;ventilátor, z&nbsp;něhož visela šňůrka, přivázaná ke&nbsp;skobě, a&nbsp;pod nímž byl na&nbsp;zdi žlutý motýl, „kapříkům se&nbsp;už&nbsp;nic nestane. Kapříci jsou už&nbsp;ve&nbsp;svém živlu. Můžeme klidně opustit naši milou koupelnu.“</span></p>
          <p class="chunk" data-nb-ref-number="11" data-nb-words="18" data-nb-chars="96"><span class="idea" data-nb-ref-number="11" id="idea11" data-nb-words="18" data-nb-chars="96">„A&nbsp;proč nám je&nbsp;paní Anežka zabije?“ zeptal se&nbsp;Mili a&nbsp;také pohlédl na&nbsp;ventilátor, „ty to&nbsp;neumíš?“</span></p>
          <p class="chunk" data-nb-ref-number="12" data-nb-words="52" data-nb-chars="267"><span class="idea" data-nb-ref-number="12" id="idea12" data-nb-words="52" data-nb-chars="267">„Ale dítě,“ usmál se&nbsp;pan Kopfrkingl vlídně, „proč bych to&nbsp;neuměl? To&nbsp;je&nbsp;jen to, že&nbsp;to&nbsp;nerad dělám. Paní Anežka má&nbsp;v&nbsp;tom praxi, dělá nám to&nbsp;léta, copak nevíš proč? No&nbsp;přece proto, abychom měli záminku dát jí&nbsp;něco k&nbsp;Vánocům,“ usmál se&nbsp;a&nbsp;dodal: „Je to&nbsp;stará dobrá duše.“</span></p>
          <p class="chunk" data-nb-ref-number="13" data-nb-words="6" data-nb-chars="41"><span class="idea" data-nb-ref-number="13" id="idea13" data-nb-words="6" data-nb-chars="41">Kvečeru přišla paní Anežka zabíjet kapry.</span></p>
          <p class="chunk" data-nb-ref-number="14" data-nb-words="22" data-nb-chars="132"><span class="idea" data-nb-ref-number="14" id="idea14" data-nb-words="22" data-nb-chars="132">Pan Kopfrkingl slyšel, jak hovoří v&nbsp;předsíni s&nbsp;Lakmé. Vyšel do&nbsp;předsíně, vlídně pozdravil tu&nbsp;starou dobrou duši a&nbsp;zvolal ke&nbsp;kuchyni:</span></p>
          <p class="chunk" data-nb-ref-number="15" data-nb-words="8" data-nb-chars="47"><span class="idea" data-nb-ref-number="15" id="idea15" data-nb-words="8" data-nb-chars="47">„Něžné, pojďte do&nbsp;jídelny, paní Anežka je&nbsp;zde.“</span></p>
          <p class="chunk" data-nb-ref-number="16" data-nb-words="11" data-nb-chars="58"><span class="idea" data-nb-ref-number="16" id="idea16" data-nb-words="11" data-nb-chars="58">A&nbsp;v&nbsp;duchu si&nbsp;pomyslil, říkám to, jako bych ohlašoval kata.</span></p>
          <p class="chunk" data-nb-ref-number="17" data-nb-words="41" data-nb-chars="221"><span class="idea" data-nb-ref-number="17" id="idea17" data-nb-words="41" data-nb-chars="221">„Teď do&nbsp;kuchyně nechoďte,“ řekl Zině a&nbsp;Milimu v&nbsp;jídelně, stoje v&nbsp;rohu u&nbsp;stromku, „teď buďte chvilku zde. Tohle se&nbsp;vidět nemusí. To&nbsp;není žádný,“ usmál se&nbsp;na&nbsp;Miliho, „box. Kde je&nbsp;Rosana?“ zeptal se&nbsp;a&nbsp;Mili řekl: „V&nbsp;kuchyni.“</span></p>
          <p class="chunk" data-nb-ref-number="18" data-nb-words="48" data-nb-chars="264"><span class="idea" data-nb-ref-number="18" id="idea18" data-nb-words="48" data-nb-chars="264">Pan Kopfrkingl si&nbsp;stoupl ke&nbsp;skříňce a&nbsp;chvíli hleděl na&nbsp;rodinnou fotografii. Seděl tam uprostřed u&nbsp;Lakmé s&nbsp;kočkou na&nbsp;klíně, po&nbsp;stranách stála Zina a&nbsp;Mili. Pak chvíli hleděl na&nbsp;stojací lampu, která byla zhasnutá, a&nbsp;na židli pod ní, a&nbsp;pak sáhl na&nbsp;skříňku po&nbsp;novinách.</span></p>
          <p class="chunk" data-nb-ref-number="19" data-nb-words="48" data-nb-chars="295"><span class="idea" data-nb-ref-number="19" id="idea19" data-nb-words="48" data-nb-chars="295">„Pohřešuje se&nbsp;devítiletý hoch,“ četl, když zalistoval uvnitř, „odešel z&nbsp;domova tři dny před Štědrým dnem a&nbsp;dosud se&nbsp;nevrátil. Rodiče a&nbsp;policie bezvýsledně pátrají po…“ Mili se&nbsp;odvrátil k&nbsp;oknu a&nbsp;pan Kopfrkingl se&nbsp;musel usmát. Pak bylo slyšet cvaknutí kuchyňských dveří a&nbsp;pan Kopfrkingl se&nbsp;otočil:</span></p>
          <p class="chunk" data-nb-ref-number="20" data-nb-words="27" data-nb-chars="139"><span class="idea" data-nb-ref-number="20" id="idea20" data-nb-words="27" data-nb-chars="139">„Kapři jsou už&nbsp;v&nbsp;kuchyni,“ kývl na&nbsp;děti, „na stole je&nbsp;už&nbsp;místo a&nbsp;paní Anežka připravuje prkno, nůž a&nbsp;palici…“ Pak se&nbsp;z&nbsp;kuchyně ozvala rána.</span></p>
          <p class="chunk" data-nb-ref-number="21" data-nb-words="60" data-nb-chars="326"><span class="idea" data-nb-ref-number="21" id="idea21" data-nb-words="60" data-nb-chars="326">„Jeden je&nbsp;už&nbsp;mrtvý,“ kývl pan Kopfrkingl a&nbsp;pohlédl na&nbsp;tabulku u&nbsp;okna, na&nbsp;nejvznešenější jízdní řád, „kterýpak to&nbsp;asi byl. Ten menší nebo ten větší? Zeď, která ho&nbsp;obklopovala, padla a&nbsp;on prohlédl. Jeho duše,“ narovnal noviny, které měl v&nbsp;ruce, a&nbsp;pomalu šel s&nbsp;nimi ke&nbsp;knihovně, „je už&nbsp;v&nbsp;éteru.“ Pak opět pohlédl do&nbsp;novin a&nbsp;četl:</span></p>
          <p class="chunk" data-nb-ref-number="22" data-nb-words="46" data-nb-chars="264"><span class="idea" data-nb-ref-number="22" id="idea22" data-nb-words="46" data-nb-chars="264">„Žena spáchala sebevraždu údajně z&nbsp;hladu. Dnes ráno v&nbsp;8 hodin našla policie ve&nbsp;vile dr. S…“ Pan Kopfrkingl dočetl zprávu a&nbsp;pohlédl na&nbsp;Zinu, právě si&nbsp;před malým zrcátkem poupravovala vlasy. Pak se&nbsp;z&nbsp;kuchyně ozvala rána druhá a&nbsp;pan Kopfrkingl u&nbsp;knihovny kývl hlavou.</span></p>
          <p class="chunk" data-nb-ref-number="23" data-nb-words="198" data-nb-chars="1053"><span class="idea" data-nb-ref-number="23" id="idea23" data-nb-words="198" data-nb-chars="1053">„Už je&nbsp;mrtvý i&nbsp;ten druhý,“ řekl a&nbsp;pohlédl na&nbsp;tabulku u&nbsp;okna, nejvznešenější jízdní řád, „kterýpak byl asi tento? I&nbsp;zeď tohohle padla a&nbsp;jeho duše je&nbsp;v&nbsp;éteru. Ty&nbsp;si&nbsp;ty&nbsp;jejich duše vezmeš,“ usmál se&nbsp;na&nbsp;Miliho a&nbsp;z&nbsp;knihovny vyňal knihu o&nbsp;Tibetu, „budeš si&nbsp;s&nbsp;nimi hrát, jak to&nbsp;děláš odmalička. Ale to&nbsp;pravé kapří duše nejsou, to&nbsp;se&nbsp;jen tak říká, jsou to&nbsp;měchy. Jejich pravé duše se&nbsp;už&nbsp;možná právě v&nbsp;této chvíli převtělily,“ pan Kopfrkingl otevřel knihu, „možná že&nbsp;v&nbsp;kočky. Jsou to&nbsp;naši mladší bratři, správně bychom je&nbsp;neměli zabíjet a&nbsp;jíst je, je&nbsp;to&nbsp;krutost. No&nbsp;a&nbsp;vidíte. Za&nbsp;chvíli je&nbsp;dá&nbsp;vaše nebeská matka na&nbsp;kuchyňská kamna, na&nbsp;to&nbsp;naše malé žároviště, aby se&nbsp;smažili,“ řekl, dal knihu o&nbsp;Tibetu zpět a&nbsp;vyňal černé desky se&nbsp;zákonem o&nbsp;kremaci, „v sedm hodin přijdou na&nbsp;náš štědrovečerní stůl. Ale tohle zařídil bůh a&nbsp;je to&nbsp;dobré. Tím, že&nbsp;je&nbsp;na&nbsp;Štědrý den jíme, <em>urychlujeme</em> jejich nový zrod. Spasitel je&nbsp;jedl také,“ řekl pan Kopfrkingl a&nbsp;dal desky se&nbsp;zákonem o&nbsp;kremaci zpět, „jedl i&nbsp;beránka…“ Pak se&nbsp;usmál, uklidil noviny do&nbsp;skříňky a&nbsp;podal Zině a&nbsp;Milimu ruce.</span></p>
          <p class="chunk" data-nb-ref-number="24" data-nb-words="12" data-nb-chars="86"><span class="idea" data-nb-ref-number="24" id="idea24" data-nb-words="12" data-nb-chars="86">„Pojďte, něžní,“ řekl, „dáme dobré paní Anežce nějaký dárek. Hezkou červenou zástěru.“</span></p>
          <p class="chunk" data-nb-ref-number="25" data-nb-words="6" data-nb-chars="38"><span class="idea" data-nb-ref-number="25" id="idea25" data-nb-words="6" data-nb-chars="38">Když paní Anežka odešla, přišel Willi.</span></p>
          <p class="chunk" data-nb-ref-number="26" data-nb-words="25" data-nb-chars="144"><span class="idea" data-nb-ref-number="26" id="idea26" data-nb-words="25" data-nb-chars="144">V&nbsp;předsíni se&nbsp;pozdravil s&nbsp;Lakmé a&nbsp;dětmi, svlékl plášť, měl nový elegantní oblek, a&nbsp;pak vstoupil do&nbsp;jídelny. Na&nbsp;stole byla připravena láhev vína.</span></p>
          <p class="chunk" data-nb-ref-number="27" data-nb-words="8" data-nb-chars="51"><span class="idea" data-nb-ref-number="27" id="idea27" data-nb-words="8" data-nb-chars="51">„Máte hezký stromek,“ řekl Willi, „co kapra, máte?“</span></p>
          <p class="chunk" data-nb-ref-number="28" data-nb-words="50" data-nb-chars="296"><span class="idea" data-nb-ref-number="28" id="idea28" data-nb-words="50" data-nb-chars="296">„Dva,“ usmál se&nbsp;pan Kopfrkingl, „nebeská je&nbsp;za&nbsp;chvíli usmaží. Za&nbsp;chvíli je&nbsp;dá&nbsp;na&nbsp;to&nbsp;naše malé žároviště. Její blažená matka,“ řekl, „kapry nesmažila. Dělávala je&nbsp;ve&nbsp;<em>sladkém rosolu</em>, na&nbsp;nějaký <em>cizí způsob.</em> My&nbsp;je&nbsp;děláme česky. Přišels mi&nbsp;říct, že&nbsp;jsem odrodilec a&nbsp;zbabělec…“ pan Kopfrkingl se&nbsp;usmál.</span></p>
          <p class="chunk" data-nb-ref-number="29" data-nb-words="208" data-nb-chars="1195"><span class="idea" data-nb-ref-number="29" id="idea29" data-nb-words="208" data-nb-chars="1195">„To jsem nikdy neříkal,“ otočil se&nbsp;Willi od&nbsp;stromku, „říkal jsem jen, že&nbsp;necítíš německou krev a&nbsp;že za&nbsp;štěstí a&nbsp;spravedlnost bojujeme <em>my.</em> My,“ zasmál se, usedaje za&nbsp;stůl, „silní, stoprocentní lidé. Říkal jsem,“ řekl a&nbsp;nalil si&nbsp;do&nbsp;sklenky trochu vína, „že z&nbsp;boje za&nbsp;vznešené cíle nevzniká peklo pro slušné lidi, nýbrž pro naše odpůrce. Pro válečné štváče. Ty&nbsp;miluješ násilí?“ usmál se&nbsp;Willi jaksi pozorně, dá-li se&nbsp;pozorně usmívat, a&nbsp;zdvihl sklenku ke&nbsp;rtům, a&nbsp;když pan Kopfrkingl hned neodpověděl, řekl: „Ty miluješ ty, kteří jsou vinni naší bídou? Ty&nbsp;jim držíš palce? Aby nás ještě více zahrabali? Aby z&nbsp;nás udělali žebráky? Viděl jsi někdy <em>pouštět žilou</em>_?“_ zeptal se&nbsp;lehce a&nbsp;řekl: „To se&nbsp;tuhle na&nbsp;paži nařízne žíla a&nbsp;přiloží se&nbsp;pijavice, ve&nbsp;středověku to&nbsp;dělali proti moru… Já&nbsp;si&nbsp;vždycky myslil,“ řekl a&nbsp;opět trochu upil vína, „že jsi proti násilí. Že&nbsp;ti&nbsp;jde o&nbsp;mír, spravedlnost a&nbsp;štěstí všech. Tak podívej,“ řekl a&nbsp;klepl prsty o&nbsp;stůl, „abych tě&nbsp;jednou konečně informoval. Já&nbsp;si&nbsp;vždycky myslil, že&nbsp;nemáš rád válku, že&nbsp;jsi nezapomněl, jak lidé ve&nbsp;válce trpí, a&nbsp;nejen lidi. Jednou jsi mluvil o&nbsp;koních… tak tahle republika je&nbsp;obrovský sud prachu. Zdroj nové světové války. Bašta našich nepřátel.“</span></p>
          <p class="chunk" data-nb-ref-number="30" data-nb-words="12" data-nb-chars="75"><span class="idea" data-nb-ref-number="30" id="idea30" data-nb-words="12" data-nb-chars="75">„Je to&nbsp;lidský stát,“ namítl pan Kopfrkingl, „lidský stát, má&nbsp;dobré zákony…“</span></p>
          <p class="chunk" data-nb-ref-number="31" data-nb-words="185" data-nb-chars="1030"><span class="idea" data-nb-ref-number="31" id="idea31" data-nb-words="185" data-nb-chars="1030">„Zákony o&nbsp;kremaci,“ přerušil ho&nbsp;Willi, „ty my&nbsp;máme také. Ty&nbsp;má&nbsp;každý lidský stát snad kromě Vatikánu, který žeh neuznává. Ale proč nedal tenhle lidský stát nám Němcům právo na&nbsp;sebeurčení? Proč bránil Němcům v&nbsp;Sudetách posílat děti do&nbsp;německých škol? Proč přepadal naše lidi v&nbsp;pohraničí a&nbsp;střílel do&nbsp;nich? Co…“ řekl na&nbsp;námitku pana Kopfrkingla, zda je&nbsp;to&nbsp;pravda, „jestli je&nbsp;to&nbsp;pravda? Ty&nbsp;to&nbsp;nevíš? A&nbsp;co ta&nbsp;bída zde, sám jsi jednou přiznal, že&nbsp;to&nbsp;tu&nbsp;s&nbsp;bídou sem tam ještě neskončilo. Jsou tu&nbsp;žebráci, jsou tu&nbsp;ženské, které prodávají na&nbsp;trzích místo králíků stažené kočky… tohle v&nbsp;Říši není možné už&nbsp;ani dnes a&nbsp;nejsme ještě zdaleka ze&nbsp;všeho venku. Ručím ti&nbsp;hlavou, že&nbsp;dnes v&nbsp;Sudetách není už&nbsp;jeden jediný žebrák, a&nbsp;jak je&nbsp;to&nbsp;dlouho, co&nbsp;je&nbsp;Vůdce osvobodil?“ řekl a&nbsp;napil se, „ne, Karl, aby bylo jasno. K&nbsp;válce nesmí dojít. Násilí musí být potlačeno, a&nbsp;všude. Tahle republika je&nbsp;ztracena. Polsko pro ni&nbsp;nehne ani prstem. Beck dojednal s&nbsp;Göringem podíl, který mu&nbsp;připadne při likvidaci republiky, a&nbsp;Malá dohoda je&nbsp;v&nbsp;rozkladu. Je&nbsp;konec.“</span></p>
          <p class="chunk" data-nb-ref-number="32" data-nb-words="21" data-nb-chars="117"><span class="idea" data-nb-ref-number="32" id="idea32" data-nb-words="21" data-nb-chars="117">„To je&nbsp;to&nbsp;už&nbsp;vskutku tak daleko?“ zavrtěl pan Kopffkingl hlavou a&nbsp;chtěl ještě něco říci, ale Willi ho&nbsp;rázně přerušil.</span></p>
          <p class="chunk" data-nb-ref-number="33" data-nb-words="49" data-nb-chars="299"><span class="idea" data-nb-ref-number="33" id="idea33" data-nb-words="49" data-nb-chars="299">„Ještě dál,“ řekl, „tahle republika je&nbsp;jen <em>jedna</em> bašta nepřátel. Jsou ještě nepřátelé jiní a&nbsp;Vůdce zúčtuje s&nbsp;nimi. My&nbsp;Němci,“ řekl a&nbsp;usmál se, „jsme povolaní k&nbsp;tomu, abychom udělali pořádek. Nastolíme v&nbsp;Evropě nový, šťastný, spravedlivý řád,“ Willi vstal, přešel jídelnu a&nbsp;pak se&nbsp;zastavil u&nbsp;skříňky.</span></p>
          <p class="chunk" data-nb-ref-number="34" data-nb-words="59" data-nb-chars="350"><span class="idea" data-nb-ref-number="34" id="idea34" data-nb-words="59" data-nb-chars="350">„Jsme nositeli silného hrdého ducha,“ řekl a&nbsp;pohlédl na&nbsp;fotografii rodiny, kde uprostřed seděl pan Kopfrkingl s&nbsp;kočkou, „v našich žilách proudí čistá germánská krev. Krev, která je&nbsp;naší největší ctí a&nbsp;nedá se&nbsp;vyvážit ani vzděláním, ani zlatem… je&nbsp;to&nbsp;dar shůry… ano,“ Willi pohlédl na&nbsp;přítele Kopfrkingla, „nikdo, kdo to&nbsp;v&nbsp;sobě má, to&nbsp;v&nbsp;sobě nezapře.“</span></p>
          <p class="chunk" data-nb-ref-number="35" data-nb-words="74" data-nb-chars="454"><span class="idea" data-nb-ref-number="35" id="idea35" data-nb-words="74" data-nb-chars="454">„Jsme nositeli světlé kultury,“ pokračoval a&nbsp;hleděl na&nbsp;obraz svatebního průvodu a&nbsp;na tabulku u&nbsp;okna, nejvznešenější jízdní řád, na&nbsp;jízdní řád smrti, „víme, co&nbsp;je&nbsp;život. Rozumíme tomu jako žádný jiný národ, dostali jsme to&nbsp;do&nbsp;vínku shůry. Ty&nbsp;také…“ obrátil se&nbsp;na&nbsp;přítele Kopfrkingla, „ty hlavně, ale proč! Protože máš německou krev, kterou nezapřeš. Myslíš, že&nbsp;je&nbsp;to&nbsp;náhoda?“ usmál se&nbsp;Willi na&nbsp;obraz svatebního průvodu, „to není náhoda. To&nbsp;je&nbsp;předurčení.“</span></p>
          <p class="chunk" data-nb-ref-number="36" data-nb-words="79" data-nb-chars="469"><span class="idea" data-nb-ref-number="36" id="idea36" data-nb-words="79" data-nb-chars="469">„Nastolíme vyšší, všelidskou morálku,“ řekl a&nbsp;popošel k&nbsp;vánočnímu stromku, na&nbsp;němž bylo mnoho svíček, připravených k&nbsp;rozžetí, „nový světový řád. Jsi jeden z&nbsp;nás. Jsi čestný, citlivý, odpovědný a&nbsp;hlavně…“ Willi se&nbsp;obrátil, „jsi silný a&nbsp;statečný. Čistá germánská duše. To, mein lieber Karl. ti&nbsp;nevezme nikdo. To&nbsp;si&nbsp;nemůžeš vzít, i&nbsp;kdybys stokrát chtěl, <em>ani ty&nbsp;sám.</em> Protože to&nbsp;máš shůry. Je&nbsp;to&nbsp;i&nbsp;tvůj dar. Tvé <em>předurčení.</em> Jsi vyvolený,“ Willi ukázal na&nbsp;strop jako na&nbsp;nebe.</span></p>
          <p class="chunk" data-nb-ref-number="37" data-nb-words="42" data-nb-chars="238"><span class="idea" data-nb-ref-number="37" id="idea37" data-nb-words="42" data-nb-chars="238">Pan Kopfrkingl seděl za&nbsp;stolem, na&nbsp;němž stála láhev vína a&nbsp;jedna zpola vypitá sklenička, a&nbsp;hleděl na&nbsp;Williho, který stál před vánočním stromkem a&nbsp;mírně se&nbsp;usmíval. Chvíli bylo ticho a&nbsp;pak někdo klepl do&nbsp;dveří. Vešla Lakmé s&nbsp;miskou mandlí.</span></p>
          <p class="chunk" data-nb-ref-number="38" data-nb-words="16" data-nb-chars="105"><span class="idea" data-nb-ref-number="38" id="idea38" data-nb-words="16" data-nb-chars="105">„Willi si&nbsp;mandle dnes <em>nevezme</em>,“ řekl pan Kopfrkingl, „děkuji ti, šlechetná. Za&nbsp;chvíli za&nbsp;tebou přijdeme.“</span></p>
          <p class="chunk" data-nb-ref-number="39" data-nb-words="21" data-nb-chars="114"><span class="idea" data-nb-ref-number="39" id="idea39" data-nb-words="21" data-nb-chars="114">Když Lakmé odešla, Willi si&nbsp;sedl za&nbsp;stůl, a&nbsp;jak se&nbsp;zdálo, s&nbsp;chutí dopil skleničku. Pan Kopfrkingl mu&nbsp;nalil druhou.</span></p>
          <p class="chunk" data-nb-ref-number="40" data-nb-words="236" data-nb-chars="1464"><span class="idea" data-nb-ref-number="40" id="idea40" data-nb-words="236" data-nb-chars="1464">„Budu muset jít,“ řekl Willi vlídně, „Erna čeká. Trávíme Štědrý večer v&nbsp;Casinu. V&nbsp;německém Casinu v&nbsp;Růžové ulici,“ pohnul rukou, „tam co&nbsp;je&nbsp;ten vchod se&nbsp;třemi schody, obložený bílým mramorem. Bude tam velká společnost. Továrníci, poslanci, profesoři německé Karlovy univerzity, ovšem jen někteří… Něco tam projednám s&nbsp;Boehr­mannem, vedoucím pražské SdP. V&nbsp;Praze, Karl,“ řekl, „se nenajde luxusnější podnik, než je&nbsp;naše německé Casino. Jak jsme je&nbsp;zařídili,“ rozhlédl se&nbsp;po&nbsp;stěnách jídelny, „to je&nbsp;hotový zázrak. Počínaje koberci, zrcadly a&nbsp;obrazy a&nbsp;konče umývárnami a&nbsp;koupelnami. Počínaje jídlem a&nbsp;konče obsluhou. Jsou tam <em>vynikající číšnice, barmanky</em> <em>a&nbsp;společnice.</em> Nádherné, strhující ženy, člověku se&nbsp;tají dech,“ usmál se, „jsou to&nbsp;ovšem Němky. Do&nbsp;Casina mají přístup jen soukmenovci. Německá národnost. Češi ne. Nemůžeme trpět rozvratníky a&nbsp;slídiče ve&nbsp;vlastním domě. No, pojedu v&nbsp;lednu do&nbsp;Vídně a&nbsp;do Berlína,“ Willi vstal, „z Berlína dostanu nové auto, Karl,“ podal ruku příteli Kopfrkinglovi, který teď rovněž vstal, „všechno záleží na&nbsp;tom, vidět celek. Myslit na&nbsp;budoucnost. Na&nbsp;lepší život našich dětí. Na&nbsp;radostnější život lidstva. Tak se&nbsp;mi&nbsp;zdá, že&nbsp;jsi líp informován o&nbsp;tom, co&nbsp;je&nbsp;v&nbsp;Tibetu, než co&nbsp;je&nbsp;u&nbsp;nás doma,“ usmál se, „tak veselé Vánoce a&nbsp;vše nejlepší v&nbsp;novém roce. Támhle máte nějakou povolenou záclonu,“ hodil hlavou nad okno, vskutku, roh záclony se&nbsp;vysmekl ze&nbsp;stahovací šňůry a&nbsp;spadl pod konzolu, „tak se&nbsp;měj hezky. Ještě podám ruku rodině,“ řekl.</span></p>
          <p class="chunk" data-nb-ref-number="41" data-nb-words="43" data-nb-chars="274"><span class="idea" data-nb-ref-number="41" id="idea41" data-nb-words="43" data-nb-chars="274">Před sedmou prostřela Lakmé se&nbsp;Zinou jídelní stůl. obě byly ve&nbsp;svátečním, Zina měla černé hedvábné šaty, které dostala k&nbsp;narozeninám. Lakmé tmavé hedvábné šaty s&nbsp;bílým krajkovým límečkem, pan Kopfrkingl zapálil svíčky na&nbsp;stromku a&nbsp;otevřel rádio. Pak všichni usedli ke&nbsp;stolu.</span></p>
          <p class="chunk" data-nb-ref-number="42" data-nb-words="12" data-nb-chars="74"><span class="idea" data-nb-ref-number="42" id="idea42" data-nb-words="12" data-nb-chars="74">„Myslila jsem,“ řekla Zina, „že zapálíme svíčky, až&nbsp;se&nbsp;budou dávat dárky.“</span></p>
          <p class="chunk" data-nb-ref-number="43" data-nb-words="366" data-nb-chars="2127"><span class="idea" data-nb-ref-number="43" id="idea43" data-nb-words="366" data-nb-chars="2127">„Je to&nbsp;lepší je&nbsp;zapálit už&nbsp;před večeří,“ usmál se&nbsp;pan Kopfrkingl, „vždyť svítí tak málo, jen jednou do&nbsp;roka. Na&nbsp;katafalcích a&nbsp;hrobech svítí častěji. Tak teď jsou opravdu Vánoce,“ ukázal na&nbsp;rádio, z&nbsp;něhož zazněly koledy, „a my&nbsp;musíme vzpomenout na&nbsp;všechny ty&nbsp;naše drahé dobré duše, které s&nbsp;námi nejsou anebo nám nerozumějí. Naše čarokrásná,“ usmál se&nbsp;do&nbsp;kouta, kde kočka lízala talíř, „naše věčná Rosana. Teta ze&nbsp;Slatiňan, ta&nbsp;naše věrná dobrá duše, vždy ochotná pomoci, která, kdyby byla katolička, byla by&nbsp;určitě, až&nbsp;zemře, prohlášena za&nbsp;svatou, která je&nbsp;světicí už&nbsp;teď zaživa. Něžné,“ řekl a&nbsp;myslel děti, „by ji&nbsp;zase někdy měly navštívit s&nbsp;kyticí lilií. Tvá blažená matka, nebeská,“ usmál se&nbsp;na&nbsp;Lakmé, „její kapr ve&nbsp;sladkém rosolu na&nbsp;cizí způsob, no, možná že&nbsp;nás vidí, že&nbsp;tu&nbsp;je, že&nbsp;vskutku přišla, když jsem zapaloval svíčky, a&nbsp;stojí támhle u&nbsp;stromku, možná však, že&nbsp;už&nbsp;je&nbsp;v&nbsp;jiném těle. Nesmíme tak domýšlivě věřit, že&nbsp;už&nbsp;se&nbsp;dál nepřevtělila, že&nbsp;už&nbsp;došla cíle, to&nbsp;jsou výjimky, někteří faraóni, světci, některý dalajláma…“ pan Kopfrkingl s&nbsp;úsměvem pohlédl ke&nbsp;knihovně. „A&nbsp;co asi pan Míla Janáček, sličná,“ usmál se&nbsp;na&nbsp;Zinu, „večeří doma s&nbsp;rodiči a&nbsp;myslí na&nbsp;tebe, dal ti&nbsp;hezký dárek a&nbsp;napsal krásnou gratulaci, je&nbsp;to&nbsp;hodný hoch, má&nbsp;rád hudbu, fyziku a&nbsp;stroje, je&nbsp;z&nbsp;nejlepší rodiny a&nbsp;zasloužil by&nbsp;si&nbsp;být v&nbsp;životě šťastný. A&nbsp;co ty&nbsp;dvě slečny, Lenka a&nbsp;Lála, tvé plavovlasé spolužačky. U&nbsp;Bettelheimů,“ pan Kopfrkingl koukl na&nbsp;Miliho, „je teď také hostina. Drží Vánoce s&nbsp;námi. Ani nevím, že&nbsp;by&nbsp;kdy drželi nějaké židovské svátky. A&nbsp;přitom pochází ze&nbsp;vzácného židovského maďarského rodu, ten náš dobrý šlechetný lidumil, doktor Bettelheim. Jednou mě&nbsp;pozval do&nbsp;své ordinace a&nbsp;vyprávěl mi&nbsp;to,“ řekl s&nbsp;pohledem na&nbsp;obraz svatebního průvodu u&nbsp;okna, „vyprávěl v&nbsp;souvislosti se&nbsp;starým krásným obrazem, který tam má&nbsp;viset. Je&nbsp;na&nbsp;něm zobrazen únos ženy hrabětem Bethlénem, který se&nbsp;nepovedl…“ pan Kopfrkingl se&nbsp;rozhlédl po&nbsp;stěnách jídelny… pak se&nbsp;zahleděl na&nbsp;strop, jako by&nbsp;tam viděl hvězdné nebe, a&nbsp;pak opět pohlédl na&nbsp;Miliho a&nbsp;řekl: „A&nbsp;copak asi Prachařovi. Nešťastná paní, už&nbsp;dlouho jsem ji&nbsp;nepotkal, nešťastný Vojta, synek pana Prachaře.“</span></p>
          <p class="chunk" data-nb-ref-number="44" data-nb-words="23" data-nb-chars="125"><span class="idea" data-nb-ref-number="44" id="idea44" data-nb-words="23" data-nb-chars="125">Z&nbsp;rádia zazněly nové koledy, pan Kopfrkingl hleděl chvíli na&nbsp;vánoční stromek a&nbsp;pak na&nbsp;kočku, která k&nbsp;němu přišla, a&nbsp;pak řekl:</span></p>
          <p class="chunk" data-nb-ref-number="45" data-nb-words="216" data-nb-chars="1201"><span class="idea" data-nb-ref-number="45" id="idea45" data-nb-words="216" data-nb-chars="1201">„Je, drazí, Štědrý den a&nbsp;dnes Chrám smrti zahálí. Dnes je&nbsp;v&nbsp;něm pusto a&nbsp;prázdno. Není tam ani pan Dvořák, ani pan Vrána na&nbsp;vrátnici, který tam sedí, protože má&nbsp;něco s&nbsp;játry… ba&nbsp;ani ten ubohý pan Fenek s&nbsp;nehtem na&nbsp;malíčku není ve&nbsp;vrátnici, je&nbsp;<em>někde</em> doma, jakpak asi tráví Štědrý den… A&nbsp;copak asi paní Strunná, slečna Čárská…“ řekl, poslouchaje rádio, z&nbsp;něhož právě znělo „Chtíc, aby spal“, „kdyby byly v&nbsp;zemi, vypadaly by&nbsp;dnes, ubohé, už&nbsp;hrůzně… naštěstí nejsou v&nbsp;zemi, ale prachem v&nbsp;urně a&nbsp;jejich duše v&nbsp;dalších proměnách. V&nbsp;Chrámu smrti dnes leží,“ řekl, „jen pár mrtvých v&nbsp;přípravně, kteří čekají, až&nbsp;bude po&nbsp;svátcích. Štědrý den není den smrti, ale narození,“ řekl s&nbsp;pohledem na&nbsp;rádio, z&nbsp;něhož právě znělo „Hoj, pastýři, spěchejte…“, „a tak se&nbsp;tedy nespaluje. Stejně jako v&nbsp;sobotu odpoledne,“ usmál se&nbsp;na&nbsp;Miliho, „v sobotu odpoledne se&nbsp;také nespaluje… Ale na&nbsp;Štědrý den by&nbsp;se&nbsp;mělo. Právě proto, že&nbsp;Štědrý den je&nbsp;den narození. Na&nbsp;tak radostný den by&nbsp;mělo být pohřbů hodně, aby co&nbsp;nejvíc duší se&nbsp;vymanilo, osvobodilo, vzlétlo do&nbsp;vesmíru, našlo nová těla. Štědrý den má&nbsp;být štědrý i&nbsp;pro mrtvé. Aspoň že&nbsp;z&nbsp;toho něco mají tihle milí smažení kapři…“ dodal, v&nbsp;rádiu právě začali zpívat „Nesem vám noviny“.</span></p>
          <p class="chunk" data-nb-ref-number="46" data-nb-words="204" data-nb-chars="1239"><span class="idea" data-nb-ref-number="46" id="idea46" data-nb-words="204" data-nb-chars="1239">Když snědli smažené kapry, dal pan Kopfrkingl na&nbsp;stůl noviny, z&nbsp;rádia právě znělo „Půjdem spolu do&nbsp;Betléma“… a&nbsp;láhev vína, nalili do&nbsp;sklenek, ťukli si, ale on&nbsp;sám si&nbsp;jen omočil rty. „Jen symbolicky,“ řekl, „jsem abstinent. Ale zato jsem čistá germánská duše. Ano…“ usmál se&nbsp;na&nbsp;Lakmé, která vzhlédla, „to mi&nbsp;dnes řekl Willi. Předurčený, vyvolený,“ usmál se&nbsp;ke&nbsp;sklence, „večeří s&nbsp;Ernou v&nbsp;německém Casinu, Casino je&nbsp;v&nbsp;Růžové ulici, má&nbsp;vchod se&nbsp;třemi schody, obložený bílým mramorem, Willi večeří v&nbsp;nejlepší společnosti. Abych nezapomněl,“ usmál se&nbsp;na&nbsp;Lakmé, která nějak zesmutněla, „v novinách je&nbsp;zas plno neštěstí. Žena spáchala sebevraždu údajně z&nbsp;hladu,“ po­hlédl do&nbsp;novin a&nbsp;přečetl zprávu a&nbsp;pak četl dál: „Vzteklý pes pokousal pětiletou holčičku. Včera odpoledne se&nbsp;utrhl Karlu B. v&nbsp;Loučeni od&nbsp;boudy pes, vyběhl dvířky na&nbsp;cestu, kde si&nbsp;hrály děti, a… a&nbsp;tuhle ještě něco,“ pan Kopfrkingl se&nbsp;usmál, „dočista jsem to&nbsp;přehlédl, inzerát. <em>Závěsy a&nbsp;stóry opravuje</em>,“ četl, zatímco z&nbsp;rádia zpíval dětský sbor „Ježíšku, panáčku, já&nbsp;tě&nbsp;budu kolébati“… „<em>Josefa Broučková, Praha-Hloubětín, Kateřinská</em> <em>7</em> …&nbsp;abych nezapomněl,“ usmál se&nbsp;na&nbsp;Lakmé, „támhle nás zlobí záclona. Spravíme to, než rozdáme dárky. Aby náš božský byt byl bez vady a&nbsp;kazu jako ráj.“</span></p>
          <p class="chunk" data-nb-ref-number="47" data-nb-words="54" data-nb-chars="319"><span class="idea" data-nb-ref-number="47" id="idea47" data-nb-words="54" data-nb-chars="319">Lakmé vstala a&nbsp;šla k&nbsp;oknu, pan Kopfrkingl odložil noviny, vzal svou židli a&nbsp;přistavil ji&nbsp;k&nbsp;zácloně. Lakmé si&nbsp;na&nbsp;ni&nbsp;stoupla, stoupla trochu na&nbsp;špičky a&nbsp;poopravila stahovací šňůru. „Jde to,“ usmál se&nbsp;pan Kopfrkingl pak, když Lakmé pomohl seskočit a&nbsp;zkusil stahování. Pak Lakmé objal a&nbsp;pohladil její bílý krajkový límeček.</span></p>
          <p class="chunk" data-nb-ref-number="48" data-nb-words="79" data-nb-chars="435"><span class="idea" data-nb-ref-number="48" id="idea48" data-nb-words="79" data-nb-chars="435">„Tak,“ řekl, „a teď přineseme sladkosti pro mlsné a&nbsp;rozdáme dárky. Každá rodina nemá tak bohatého ježíška, jako máme my, je&nbsp;u&nbsp;nás i&nbsp;na světě stále ještě dost bídy. Willi mi&nbsp;dnes také řekl,“ usmál se, „že vše záleží na&nbsp;tom vidět celek. Myslit na&nbsp;budoucnost. Na&nbsp;lepší život našich dětí a&nbsp;těch, co&nbsp;přijdou po&nbsp;nás. Na&nbsp;šťastnější život lidstva. Tak se&nbsp;mi&nbsp;zdá,“ pan Kopfrkingl se&nbsp;usmál kamsi směrem ke&nbsp;knihovně, „že Willi mluvil jako kniha…“</span></p>
          <p class="chunk" data-nb-ref-number="49" data-nb-words="71" data-nb-chars="480"><span class="idea" data-nb-ref-number="49" id="idea49" data-nb-words="71" data-nb-chars="480">Pak rádio začalo hrát a&nbsp;zpívat „Narodil se&nbsp;Kristus Pán“ a&nbsp;pan Kopfrkingl přinesl dárky, které měl schované v&nbsp;obýváku. Lakmé dostala punčochy, obrovský kelímek jakési vonné masti s&nbsp;černozlatou nálepkou a&nbsp;bonboniéru. Zina dostala kabelku, bonboniéru a&nbsp;klavírní výtah Chopinova Smutečního pochodu. Mili dostal ko­šíček žloutkových věnečků, malé bílé auto s&nbsp;červeným křížem a&nbsp;takový černý polštář, zdobený zlatými i&nbsp;stříbrnými střapci. A&nbsp;pak ještě dobrodružnou knihu „Smrt v&nbsp;pralese“.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./spalovac_mrtvol_015.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>