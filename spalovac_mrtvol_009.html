<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="4">
    <meta name="apple-mobile-web-app-capable" content="yes">
    <title>4 • Spalovač mrtvol</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./spalovac_mrtvol_008.html">
    <link rel="next" href="./spalovac_mrtvol_010.html">
    <meta name="nb-order" content="4">
    <link rel="self" href="spalovac_mrtvol_009.html">
    <meta name="nb-identifier" content="fuks-spalovac-mrtvol-fe7befc">
    <meta name="nb-role" content="chapter">
  </head>
  <body data-nb-words="2589" data-nb-chars="15266" class="nb-role-chapter nb-custom-style">
    <nav role="doc-toc">
      <ul>
        <li><a href="spalovac_mrtvol_006.html">1</a></li>
      </ul>
      <ul>
        <li><a href="spalovac_mrtvol_007.html">2</a></li>
      </ul>
      <ul>
        <li><a href="spalovac_mrtvol_008.html">3</a></li>
      </ul>
      <ul>
        <li><a href="spalovac_mrtvol_009.html">4</a></li>
      </ul>
      <ul>
        <li><a href="spalovac_mrtvol_010.html">5</a></li>
      </ul>
      <ul>
        <li><a href="spalovac_mrtvol_011.html">6</a></li>
      </ul>
      <ul>
        <li><a href="spalovac_mrtvol_012.html">7</a></li>
      </ul>
      <ul>
        <li><a href="spalovac_mrtvol_013.html">8</a></li>
      </ul>
      <ul>
        <li><a href="spalovac_mrtvol_014.html">9</a></li>
      </ul>
      <ul>
        <li><a href="spalovac_mrtvol_015.html">10</a></li>
      </ul>
      <ul>
        <li><a href="spalovac_mrtvol_016.html">11</a></li>
      </ul>
      <ul>
        <li><a href="spalovac_mrtvol_017.html">12</a></li>
      </ul>
      <ul>
        <li><a href="spalovac_mrtvol_018.html">13</a></li>
      </ul>
      <ul>
        <li><a href="spalovac_mrtvol_019.html">14</a></li>
      </ul>
      <ul>
        <li><a href="spalovac_mrtvol_020.html">15</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./spalovac_mrtvol_008.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="1"><span class="idea" data-nb-ref-number="1" id="idea1" data-nb-words="1" data-nb-chars="1">4</span></h1>
        <p class="chunk" data-nb-ref-number="2" data-nb-words="250" data-nb-chars="1438"><span class="idea" data-nb-ref-number="2" id="idea2" data-nb-words="250" data-nb-chars="1438">Dnes už&nbsp;byl pátek a&nbsp;stařena, když viděla přicházet pana Kopfrkingla, už&nbsp;pokyvovala. Stávala tu&nbsp;každý pátek ráno a&nbsp;v&nbsp;sobotu odpoledne, i&nbsp;když pršelo, i&nbsp;v&nbsp;zimě, když padal sníh. Teď však bylo léto, neměla ani šátek a&nbsp;vypadala jako šedivá sudička. Pan Kopfrkingl jí&nbsp;dal šesták a&nbsp;vešel k&nbsp;vrátnici nádvoří. Pohlédl na&nbsp;zarámovaný program dnešního dne, bylo to&nbsp;pět mužů a&nbsp;pět žen, mezi nimi třicetiletá paní Strunná. Pan Kopfrkingl se&nbsp;pozdravil s&nbsp;panem Vránou, který byl nemocen s&nbsp;játry a&nbsp;vařil si&nbsp;ve&nbsp;vrátnici čaj, a&nbsp;pomalu kráčel liduprázdným nádvořím k&nbsp;budově. Patnáct let vcházím kolem pana Vrány a&nbsp;jeho vrátnice do&nbsp;Chrámu smrti, myslil si, střídavě hledě na&nbsp;dlaždice na&nbsp;zemi a&nbsp;na čiré modré nebe nad budovou, patnáct let sem takhle vcházím a&nbsp;nepřestává mě&nbsp;obestírat posvátný cit. Je&nbsp;to&nbsp;něco podobného jako mé&nbsp;manželství. Sedmnáct let jsem s&nbsp;Lakmé, pohlédl na&nbsp;ruku, na&nbsp;níž měl snubní prsten, a&nbsp;vzrušuje mě&nbsp;stejně jako první den, když jsme se&nbsp;seznámili v&nbsp;zoologické zahradě u&nbsp;leoparda, šťastná lidská láska. Chudáci, co&nbsp;ji&nbsp;nikdy nepoznali… Pak vešel do&nbsp;budovy, kde v&nbsp;druhé vrátnici seděl pan Fenek. Pan Fenek byl starý utrápený podivín s&nbsp;dlouhým nehtem na&nbsp;malíčku. Za&nbsp;vrátnicí měl kumbál s&nbsp;kanapem, skříňkou a&nbsp;židlí. Když pan Kopfrkingl šel kolem, pan Fenek sklopil hlavu a&nbsp;zachvěl novinami, které držel v&nbsp;ruce a&nbsp;snad předtím četl, pan Kopfrkingl se&nbsp;usmál a&nbsp;kývl. Pak prošel kouskem chodby a&nbsp;vešel do&nbsp;šatny. Beran a&nbsp;Zajíc byli už&nbsp;v&nbsp;montérkách.</span></p>
        <p class="chunk" data-nb-ref-number="3" data-nb-words="25" data-nb-chars="162"><span class="idea" data-nb-ref-number="3" id="idea3" data-nb-words="25" data-nb-chars="162">„Už jsi to&nbsp;četl,“ řekl Zajíc, „Angličané nás nutí, abychom henleinov­cům ustoupili. Aby nás tak ještě s&nbsp;tou Francií nechali napospas Němcům, mám takovou starost…“</span></p>
        <p class="chunk" data-nb-ref-number="4" data-nb-words="16" data-nb-chars="99"><span class="idea" data-nb-ref-number="4" id="idea4" data-nb-words="16" data-nb-chars="99">„My jim to&nbsp;nedáme,“ řekl Beran prudce, Beran byl dost prudký, „v pohraničí vyhlásí výjimečný stav.“</span></p>
        <p class="chunk" data-nb-ref-number="5" data-nb-words="15" data-nb-chars="88"><span class="idea" data-nb-ref-number="5" id="idea5" data-nb-words="15" data-nb-chars="88">Pan Kopfrkingl s&nbsp;úsměvem vyňal svačinu a&nbsp;knížku o&nbsp;Tibetu, kterou zde četl o&nbsp;přestávkách.</span></p>
        <p class="chunk" data-nb-ref-number="6" data-nb-words="141" data-nb-chars="840"><span class="idea" data-nb-ref-number="6" id="idea6" data-nb-words="141" data-nb-chars="840">„Jen se&nbsp;neboj, Jozífku,“ řekl vlídně Zajícovi, „co by&nbsp;nás nechávali napospas Němcům? Všechno bude dobré. Říkám to, i&nbsp;když sám mám kapku německé krve a&nbsp;má drahá je&nbsp;dokonce Němka po&nbsp;zesnulé matce ze&nbsp;Slatiňan, za&nbsp;původ nikdo nemůže, mně je&nbsp;to&nbsp;přece jedno. Já&nbsp;se&nbsp;o&nbsp;politiku nestarám,“ řekl Beranovi, „mně stačí vidět, že&nbsp;není bída, nespravedlnost a&nbsp;nikdo zbytečně netrpí. Želbohu. že&nbsp;tomu tak ještě zcela není. Ach, pan Dvořák,“ všiml si&nbsp;teď mladíka, tiše stojícího v&nbsp;koutě šatny u&nbsp;věšáku, „tak se&nbsp;jen, pane Dvořák, nebojte. Zdá se, jako byste měl trému. Ale to&nbsp;nic, pane Dvořák, zasvětím vás co&nbsp;nejšetrněji. Nechcete jít také, paní Lišková,“ usmál se&nbsp;k&nbsp;zrcadlu, u&nbsp;něhož si&nbsp;paní Lišková, mladá uklízečka, vázala šátek, chystala se&nbsp;domů, „nechcete? Vždyť vy&nbsp;vlastně ty&nbsp;zdejší mechanismy, automatismy ani pořádně neznáte. Paní Podzimková je&nbsp;zná.“</span></p>
        <p class="chunk" data-nb-ref-number="7" data-nb-words="118" data-nb-chars="651"><span class="idea" data-nb-ref-number="7" id="idea7" data-nb-words="118" data-nb-chars="651">„Paní Podzimková je&nbsp;tu, pane Kopfrkingl, patnáct let a&nbsp;já je&nbsp;k&nbsp;úklidu chodeb znát nemusím,“ řekla paní Lišková dost sklesle a&nbsp;dovázala si&nbsp;šátek, a&nbsp;pan Kopfrkingl, hledě na&nbsp;ni&nbsp;se&nbsp;zájmem, se&nbsp;svačinou a&nbsp;tibetskou knížkou v&nbsp;ruce, usmál se&nbsp;a&nbsp;myslil si: Co&nbsp;asi té&nbsp;paní Liškové je, že&nbsp;mluví tak sklesle. Venku je&nbsp;tak hezky a&nbsp;ona nosí šátek. Vždyť jej nemá ani ta&nbsp;stařena venku před nádvořím. Pak si&nbsp;pomyslil: Nikdy jsem nebyl v&nbsp;parním pekařství. Ale ta&nbsp;naše žároviště mi&nbsp;vždy připadají jako pece k&nbsp;přípravě našeho vezdejšího chleba… Když paní Lišková odešla, převlékl se&nbsp;pan Kopfrkingl do&nbsp;montérek a&nbsp;pak kývl do&nbsp;rohu k&nbsp;věšáku, kde stále tiše stál pan Dvořák.</span></p>
        <p class="chunk" data-nb-ref-number="8" data-nb-words="75" data-nb-chars="441"><span class="idea" data-nb-ref-number="8" id="idea8" data-nb-words="75" data-nb-chars="441">„Že jste se&nbsp;na&nbsp;to&nbsp;dal, pane Dvořák,“ usmál se&nbsp;pan Kopfrkingl, „jste ještě, zdá se, velmi mladý, asi jste se&nbsp;právě vyučil. Ale takhle jsme, pane Dvořák, začínali všichni, i&nbsp;pan Beran a&nbsp;pan Zajíc, jen hlavu vzhůru a&nbsp;žádný strach. Strach je&nbsp;kromě bídy, závisti a&nbsp;pomluv největší nepřítel lidstva. Kdyby se&nbsp;lidstvo zbavilo strachu, žilo by&nbsp;mnohem šťastněji. Pro strach člověk nemůže vychutnat ani krásu přírody, která je&nbsp;kolem něho. Tak pojďte.“</span></p>
        <p class="chunk" data-nb-ref-number="9" data-nb-words="14" data-nb-chars="76"><span class="idea" data-nb-ref-number="9" id="idea9" data-nb-words="14" data-nb-chars="76">Vyšli na&nbsp;chodbu a&nbsp;pan Dvořák se&nbsp;nesměle zeptal, zda si&nbsp;smí zapálit cigaretu.</span></p>
        <p class="chunk" data-nb-ref-number="10" data-nb-words="74" data-nb-chars="473"><span class="idea" data-nb-ref-number="10" id="idea10" data-nb-words="74" data-nb-chars="473">„Samozřejmě,“ kývl pan Kopfrkingl, „proč byste nesměl. Nejsme v&nbsp;kinu ani v&nbsp;nemocnici, jsme uprostřed ohně. Jen, pane Dvořák, kuřte, když vám to&nbsp;udělá dobře. Děkuji,“ poděkoval vlídně za&nbsp;nabízenou cigaretu, „já nekouřím. Také nepiji, jsem abstinent. Ale kdybyste si&nbsp;myslil, že&nbsp;by&nbsp;vám sklenka něčeho pro začátek pomohla, klidně se, pane Dvořák, i&nbsp;napijte. My&nbsp;abstinenti musíme mít rozum a&nbsp;pochopení,“ usmál se&nbsp;pan Kopfrkingl vlídně a&nbsp;pak začal Dvořákovi vykládat Chrám smrti.</span></p>
        <p class="chunk" data-nb-ref-number="11" data-nb-words="198" data-nb-chars="1241"><span class="idea" data-nb-ref-number="11" id="idea11" data-nb-words="198" data-nb-chars="1241">„Tenhle mikrofon,“ řekl, ukazuje na&nbsp;mikrofon, který se&nbsp;černal na&nbsp;bílých kachlíčkách, „ten je&nbsp;tu&nbsp;proto, abychom slyšeli průběh z&nbsp;obřadní síně. Průběh z&nbsp;obřadní síně, pane Dvořák, poslouchat můžete, uslyšíte krásné řeči a&nbsp;vznešenou hudbu. Máte rád hudbu, pane Dvořák?“ zeptal se, a&nbsp;když mladík, sypaje si&nbsp;popel z&nbsp;cigarety do&nbsp;dlaně, kývl, pan Kopfrkingl řekl: „To je, pane Dvořák, dobře. Citliví lidé hudbu zpravidla milují. Chudáci, kteří umírají, aniž poznali krásu Schuberta či&nbsp;Liszta. Nepocházíte snad z&nbsp;příbuzenstva Antonína Dvořáka, autora Čerta a&nbsp;Káči, Šelmy sedláka, Rusalky…“ a&nbsp;když pan Dvořák zavrtěl hlavou, pan Kopfrkingl omluvně řekl: „U&nbsp;nás často uslyšíte Dvořákovo Largo z&nbsp;Novosvětské, Fibichův Poem, Zasviť mi&nbsp;ty&nbsp;slunko zlaté, Čechy krásné, Čechy mé… tak to&nbsp;je&nbsp;mikrofon. Tenhle knoflík,“ pan Kopfrkingl ukázal na&nbsp;knoflík na&nbsp;bílém kachlíku, „otevírá železnou oponu obřadní síně a&nbsp;pouští lidi do&nbsp;éteru. Ale tu&nbsp;my&nbsp;teď za&nbsp;nového ředitele otevíráme jen někdy. Zpravidla nám ji&nbsp;otevírá pan Pelikán nahoře. Pan Pelikán a&nbsp;ředitel jsou slušní lidé, dobře s&nbsp;nimi vycházíme, uklízí jim tam paní Podzimková… A&nbsp;nyní pohleďte na&nbsp;tuto tabulku,“ řekl pan Kopfrkingl a&nbsp;přistoupil s&nbsp;Dvořákem ke&nbsp;zdi, na&nbsp;níž visela tabulka na&nbsp;černé hedvábné šňůře.</span></p>
        <p class="chunk" data-nb-ref-number="12" data-nb-words="1" data-nb-chars="2"><span class="idea" data-nb-ref-number="12" id="idea12" data-nb-words="1" data-nb-chars="2">I.</span></p>
        <p class="chunk" data-nb-ref-number="13" data-nb-words="1" data-nb-chars="3"><span class="idea" data-nb-ref-number="13" id="idea13" data-nb-words="1" data-nb-chars="3">II.</span></p>
        <p class="chunk" data-nb-ref-number="14" data-nb-words="1" data-nb-chars="1"><span class="idea" data-nb-ref-number="14" id="idea14" data-nb-words="1" data-nb-chars="1">1</span></p>
        <p class="chunk" data-nb-ref-number="15" data-nb-words="1" data-nb-chars="9"><span class="idea" data-nb-ref-number="15" id="idea15" data-nb-words="1" data-nb-chars="9">8.00–8.30</span></p>
        <p class="chunk" data-nb-ref-number="16" data-nb-words="1" data-nb-chars="9"><span class="idea" data-nb-ref-number="16" id="idea16" data-nb-words="1" data-nb-chars="9">8.30–9.45</span></p>
        <p class="chunk" data-nb-ref-number="17" data-nb-words="1" data-nb-chars="1"><span class="idea" data-nb-ref-number="17" id="idea17" data-nb-words="1" data-nb-chars="1">–</span></p>
        <p class="chunk" data-nb-ref-number="18" data-nb-words="1" data-nb-chars="1"><span class="idea" data-nb-ref-number="18" id="idea18" data-nb-words="1" data-nb-chars="1">2</span></p>
        <p class="chunk" data-nb-ref-number="19" data-nb-words="1" data-nb-chars="9"><span class="idea" data-nb-ref-number="19" id="idea19" data-nb-words="1" data-nb-chars="9">8.30–9.00</span></p>
        <p class="chunk" data-nb-ref-number="20" data-nb-words="1" data-nb-chars="10"><span class="idea" data-nb-ref-number="20" id="idea20" data-nb-words="1" data-nb-chars="10">9.00–10.15</span></p>
        <p class="chunk" data-nb-ref-number="21" data-nb-words="1" data-nb-chars="1"><span class="idea" data-nb-ref-number="21" id="idea21" data-nb-words="1" data-nb-chars="1">3</span></p>
        <p class="chunk" data-nb-ref-number="22" data-nb-words="1" data-nb-chars="9"><span class="idea" data-nb-ref-number="22" id="idea22" data-nb-words="1" data-nb-chars="9">9.00–9.30</span></p>
        <p class="chunk" data-nb-ref-number="23" data-nb-words="1" data-nb-chars="10"><span class="idea" data-nb-ref-number="23" id="idea23" data-nb-words="1" data-nb-chars="10">9.45–11.00</span></p>
        <p class="chunk" data-nb-ref-number="24" data-nb-words="1" data-nb-chars="1"><span class="idea" data-nb-ref-number="24" id="idea24" data-nb-words="1" data-nb-chars="1">4</span></p>
        <p class="chunk" data-nb-ref-number="25" data-nb-words="1" data-nb-chars="10"><span class="idea" data-nb-ref-number="25" id="idea25" data-nb-words="1" data-nb-chars="10">9.30–10.00</span></p>
        <p class="chunk" data-nb-ref-number="26" data-nb-words="1" data-nb-chars="11"><span class="idea" data-nb-ref-number="26" id="idea26" data-nb-words="1" data-nb-chars="11">10.15–11.30</span></p>
        <p class="chunk" data-nb-ref-number="27" data-nb-words="1" data-nb-chars="1"><span class="idea" data-nb-ref-number="27" id="idea27" data-nb-words="1" data-nb-chars="1">5</span></p>
        <p class="chunk" data-nb-ref-number="28" data-nb-words="1" data-nb-chars="11"><span class="idea" data-nb-ref-number="28" id="idea28" data-nb-words="1" data-nb-chars="11">10.00–10.30</span></p>
        <p class="chunk" data-nb-ref-number="29" data-nb-words="1" data-nb-chars="11"><span class="idea" data-nb-ref-number="29" id="idea29" data-nb-words="1" data-nb-chars="11">11.00–12.15</span></p>
        <p class="chunk" data-nb-ref-number="30" data-nb-words="1" data-nb-chars="1"><span class="idea" data-nb-ref-number="30" id="idea30" data-nb-words="1" data-nb-chars="1">6</span></p>
        <p class="chunk" data-nb-ref-number="31" data-nb-words="1" data-nb-chars="11"><span class="idea" data-nb-ref-number="31" id="idea31" data-nb-words="1" data-nb-chars="11">10.30–11.00</span></p>
        <p class="chunk" data-nb-ref-number="32" data-nb-words="1" data-nb-chars="11"><span class="idea" data-nb-ref-number="32" id="idea32" data-nb-words="1" data-nb-chars="11">11.30–12.45</span></p>
        <p class="chunk" data-nb-ref-number="33" data-nb-words="1" data-nb-chars="1"><span class="idea" data-nb-ref-number="33" id="idea33" data-nb-words="1" data-nb-chars="1">7</span></p>
        <p class="chunk" data-nb-ref-number="34" data-nb-words="1" data-nb-chars="11"><span class="idea" data-nb-ref-number="34" id="idea34" data-nb-words="1" data-nb-chars="11">14.00–14.30</span></p>
        <p class="chunk" data-nb-ref-number="35" data-nb-words="1" data-nb-chars="11"><span class="idea" data-nb-ref-number="35" id="idea35" data-nb-words="1" data-nb-chars="11">14.30–15.45</span></p>
        <p class="chunk" data-nb-ref-number="36" data-nb-words="1" data-nb-chars="1"><span class="idea" data-nb-ref-number="36" id="idea36" data-nb-words="1" data-nb-chars="1">8</span></p>
        <p class="chunk" data-nb-ref-number="37" data-nb-words="1" data-nb-chars="11"><span class="idea" data-nb-ref-number="37" id="idea37" data-nb-words="1" data-nb-chars="11">14.30–15.00</span></p>
        <p class="chunk" data-nb-ref-number="38" data-nb-words="1" data-nb-chars="11"><span class="idea" data-nb-ref-number="38" id="idea38" data-nb-words="1" data-nb-chars="11">15.00–16.15</span></p>
        <p class="chunk" data-nb-ref-number="39" data-nb-words="1" data-nb-chars="1"><span class="idea" data-nb-ref-number="39" id="idea39" data-nb-words="1" data-nb-chars="1">9</span></p>
        <p class="chunk" data-nb-ref-number="40" data-nb-words="1" data-nb-chars="11"><span class="idea" data-nb-ref-number="40" id="idea40" data-nb-words="1" data-nb-chars="11">15.00–15.30</span></p>
        <p class="chunk" data-nb-ref-number="41" data-nb-words="1" data-nb-chars="11"><span class="idea" data-nb-ref-number="41" id="idea41" data-nb-words="1" data-nb-chars="11">15.45–17.00</span></p>
        <p class="chunk" data-nb-ref-number="42" data-nb-words="1" data-nb-chars="2"><span class="idea" data-nb-ref-number="42" id="idea42" data-nb-words="1" data-nb-chars="2">10</span></p>
        <p class="chunk" data-nb-ref-number="43" data-nb-words="1" data-nb-chars="11"><span class="idea" data-nb-ref-number="43" id="idea43" data-nb-words="1" data-nb-chars="11">15.30–16.00</span></p>
        <p class="chunk" data-nb-ref-number="44" data-nb-words="1" data-nb-chars="11"><span class="idea" data-nb-ref-number="44" id="idea44" data-nb-words="1" data-nb-chars="11">16.15–17.30</span></p>
        <p class="chunk" data-nb-ref-number="45" data-nb-words="215" data-nb-chars="1237"><span class="idea" data-nb-ref-number="45" id="idea45" data-nb-words="215" data-nb-chars="1237">„Zdá se&nbsp;vám to&nbsp;asi složité,“ usmál se&nbsp;pan Kopfrkingl, „to je&nbsp;však jen zdání. Ve&nbsp;skutečnosti je&nbsp;to&nbsp;velmi prosté. První obřad začíná,“ ukázal na&nbsp;první sloupec čísel a&nbsp;snubní prsten na&nbsp;ruce se&nbsp;mu&nbsp;blýskl, „v osm hodin, každý obřad trvá půl hodiny, jsou dvě žároviště a&nbsp;dokonalá proměna jednoho nebožtíka v&nbsp;popel teď, když zavedli místo koksu plyn, trvá hodinu a&nbsp;patnáct minut. Lze si&nbsp;tedy vypočítat, že&nbsp;první dvě rakve mizí v&nbsp;žárovišti hned po&nbsp;obřadu, po&nbsp;otevření opony, a&nbsp;tady na&nbsp;těch číslech,“ ukázal na&nbsp;čísla, „to také vidíte. Ale už&nbsp;třetí rakev,“ ukázal na&nbsp;třetí řádku, „musí patnáct minut čekat na&nbsp;slepé koleji, protože v&nbsp;prvním žárovišti není ještě pro ni&nbsp;místo, a&nbsp;pátá a&nbsp;šestá musí čekat dokonce třicet minut, jak vidíte zde… V&nbsp;poledne máme asi tak hodinovou pauzu, když je&nbsp;hezky, můžete se&nbsp;jít, pane Dvořák, projít na&nbsp;hřbitov. Půjdete-li <em>zadem</em>, dostanete se&nbsp;z&nbsp;našeho hřbitova na&nbsp;hřbitov vinohradský, ani nemusíte jít kolem vrátnice pana Vrány na&nbsp;nádvoří. Jsou-li odpoledne čtyři pohřby, dostaneme se&nbsp;pod boží nebe v&nbsp;šest,“ pan Kopfrkingl ukázal na&nbsp;strop, jako by&nbsp;ukazoval na&nbsp;nebe, a&nbsp;chvíli hleděl vzhůru, jako by&nbsp;tam viděl hvězdy, pak se&nbsp;usmál na&nbsp;Dvořáka, který sklesle hleděl na&nbsp;tabulku, kouřil a&nbsp;sypal popel do&nbsp;dlaně, a&nbsp;pokračoval:</span></p>
        <p class="chunk" data-nb-ref-number="46" data-nb-words="363" data-nb-chars="2192"><span class="idea" data-nb-ref-number="46" id="idea46" data-nb-words="363" data-nb-chars="2192">„Tabulky se, pane Dvořák, nebojte, je&nbsp;to&nbsp;jakýsi náš časový řád, jakýsi jízdní řád smrti. Vždyť je&nbsp;to&nbsp;vlastně ten nejvznešenější jízdní řád, který na&nbsp;tomto světě je. Jízdní řád, kterému nikdo neujde, ledaže se&nbsp;dá&nbsp;pohřbít do&nbsp;země. Tam je&nbsp;řád trochu jiný, méně dokonalý, <em>zdlouhavější</em>, protože to&nbsp;nezáleží na&nbsp;mechanice, ale na&nbsp;podzemních vodách a&nbsp;živočiších. Tenhle,“ ukázal na&nbsp;tabulku, „by mohl být ozdo­bou královské komnaty nebo paláce vládce Himálají… No&nbsp;a&nbsp;teď tohle,“ přistoupil pan Kopfrkingl k&nbsp;žárovišti. „Vidíte tu&nbsp;dva teploměry. Tenhle první,“ pan Kopfrkingl ukázal na&nbsp;první teploměr, „informuje o&nbsp;teplotě vzduchu, který opouští rekuperátor, to&nbsp;je&nbsp;přístroj, v&nbsp;němž se&nbsp;mění plynový var v&nbsp;čistý rozžhavený vzduch. Spaluje se&nbsp;totiž, pane Dvořák, žhavým vzduchem, rakev ani tělo nesmí přijít do&nbsp;styku s&nbsp;plameny, to&nbsp;je&nbsp;důležité, na&nbsp;to&nbsp;je&nbsp;dokonce i&nbsp;takový zákon. Zákony, pane Dvořák,“ usmál se&nbsp;pan Kopfrkingl vlídně, „jsou tu&nbsp;proto, aby lidi chránily… Tenhle druhý,“ ukázal na&nbsp;druhý teploměr a&nbsp;snubní prsten na&nbsp;ruce se&nbsp;mu&nbsp;blýskl, „ukazuje teplotu přímo v&nbsp;žárovišti. Má&nbsp;to&nbsp;být teplota nad 950 stupňů. Udržujeme ji&nbsp;na&nbsp;tisíci stupních, to&nbsp;se&nbsp;dobře kontroluje. Maximum, které se&nbsp;připouští, je&nbsp;1020 stupňů. Kdybyste tuto hranici překročil, změní se&nbsp;vám, pane Dvořák, kosti ve&nbsp;sklovitou zčernalou hmotu a&nbsp;je po&nbsp;popelu. To&nbsp;by&nbsp;bylo velké neštěstí, pane Dvořák,“ řekl pan Kopfrkingl, „účelem celého tohohle mechanismu je, aby se&nbsp;člověk proměnil v&nbsp;prach. Aby se&nbsp;v&nbsp;klidu a&nbsp;rychle vrátil tam, odkud vzešel. Kolem tisíce zůstanou kosti oslnivě bílé, při plnění urny se&nbsp;vám rozpadnou v&nbsp;popel a&nbsp;tak to&nbsp;má&nbsp;být. Správnost procesu si&nbsp;ověřujeme těmito teploměry, ale můžeme i&nbsp;jinak. Vyjdeme na&nbsp;tohle lešeníčko,“ pan Kopfrkingl ukázal na&nbsp;jakési lešeníčko, „a nahlédneme do&nbsp;pece támhletím okénkem nahoře v&nbsp;dvířkách. Je, pane Dvořák, z&nbsp;netavitelného kouřového skla. Je&nbsp;to, pane Dvořák, nejsvětější okno světa. Když jím pohlédnete, uvidíte přímo do&nbsp;kuchyně smrti, do&nbsp;dílny samého pánaboha, když se&nbsp;v&nbsp;ní duše odlučuje od&nbsp;těla a&nbsp;vzlétá do&nbsp;éteru. Ale pro začátek se&nbsp;vy&nbsp;na&nbsp;to&nbsp;dívat nemusíte, my&nbsp;to&nbsp;uděláme za&nbsp;vás. No&nbsp;a&nbsp;ještě vám řeknu, co&nbsp;se&nbsp;děje, když je&nbsp;nebožtík proměněn.“ Pan Kopfrkingl popošel několik kroků a&nbsp;řekl:</span></p>
        <p class="chunk" data-nb-ref-number="47" data-nb-words="168" data-nb-chars="1000"><span class="idea" data-nb-ref-number="47" id="idea47" data-nb-words="168" data-nb-chars="1000">„Když je&nbsp;nebožtík proměněn, jeho popel se&nbsp;nasype támhle do&nbsp;těch plechových válců. Jsou to&nbsp;takové trochu zúžené nádoby, výška je&nbsp;23&nbsp;cm a&nbsp;průměr je&nbsp;16&nbsp;cm, je&nbsp;to&nbsp;normalizované, i&nbsp;na to&nbsp;je&nbsp;jakýsi zákon. Ale duše se&nbsp;tam nedostane,“ pan Kopfrkingl se&nbsp;usmál, „nevznikla proto, aby byla v&nbsp;plechu, ale v&nbsp;éteru. Zbavena pout utrpení, osvobozena, osvícena, podléhá jiným zákonům než zákonům těchhle plechových válců, putuje do&nbsp;dalšího těla. No&nbsp;a&nbsp;co ještě,“ usmál se&nbsp;pan Kopfrkingl na&nbsp;Dvořáka povzbudivě, „co ještě. Snad to, že&nbsp;do&nbsp;žároviště je&nbsp;bezprostřední přístup zvenčí, z&nbsp;obřadní síně, po&nbsp;kolejích, z&nbsp;té slepé. Otvor pro rakev čili, jak říkáme, vchod má&nbsp;dva rozměry metr dvacet krát metr dvacet, i&nbsp;ten je&nbsp;normalizován. Člověk by&nbsp;jím pohodlně prošel, jen kdyby se&nbsp;trochu <em>schnul, ale nikdo tak nečiní…</em> Pojďte, pane Dvořák, když už&nbsp;jsme v&nbsp;tom, ukáži vám ještě přípravnu…“ Pan Kopfrkingl pokynul vlídně panu Dvořákovi, který uhasil cigaretu, a&nbsp;vedl ho&nbsp;chodbou za&nbsp;žároviště a&nbsp;plechové válce k&nbsp;vzdálenějším dveřím.</span></p>
        <p class="chunk" data-nb-ref-number="48" data-nb-words="232" data-nb-chars="1342"><span class="idea" data-nb-ref-number="48" id="idea48" data-nb-words="232" data-nb-chars="1342">„Tak to&nbsp;je&nbsp;přípravna, pane Dvořák,“ otevřel pan Kopfrkingl dveře, „zde uklízí paní Lišková. Vypadá to&nbsp;tu&nbsp;trochu jako sklep anebo chodba, na&nbsp;zemi jsou dlaždice, támhle v&nbsp;koutě za&nbsp;tou síťkovanou záclonou je&nbsp;takový výklenek, visí tam jen nějaká reklama, jinak nic… no&nbsp;a&nbsp;tady na&nbsp;těch stolech jsou rakve. Jsou, jak vidíte, otevřené a&nbsp;mají čísla a&nbsp;jména. To&nbsp;proto, aby nedošlo k&nbsp;záměně. Teď je&nbsp;jich tu&nbsp;právě pět, dopolední počet. Ta&nbsp;šestá, vlastně ta, co&nbsp;přijde do&nbsp;obřadní síně první, v&nbsp;osm hodin, je&nbsp;už&nbsp;teď ve&nbsp;výstavní síni, aby se&nbsp;pozůstalí mohli rozloučit. Ale co&nbsp;je&nbsp;důležité, pane Dvořák,“ řekl pan Kopfrkingl a&nbsp;usmál se, „každá rakev do&nbsp;výstavní síně nejde. Jsou rakve,“ usmál se&nbsp;pan Kopfrkingl, „které jdou odsud rovnou do&nbsp;obřadní síně, protože je&nbsp;buď pozůstalí vidět nechtějí, anebo se&nbsp;nesmějí ukazovat, poněvadž šlo o&nbsp;smrt infekcí nebo tělo není už&nbsp;v&nbsp;takovém stavu, aby se&nbsp;mohlo vystavovat. <em>Tyto rakve jsou už</em>, pane Dvořák, <em>trvale zatlučené</em>, to&nbsp;je&nbsp;dnes případ číslo tři…“ ukázal pan Kopfrkingl na&nbsp;zavřenou rakev s&nbsp;číslem tři a&nbsp;jménem Osvald Řezníček, a&nbsp;pak se&nbsp;trochu rozhlédl, v&nbsp;koutě u&nbsp;výklenku se&nbsp;záclonou spatřil železnou tyč, chtěl o&nbsp;ní něco panu Dvořákovi říci, ale pak jeho zrak utkvěl na&nbsp;páté rakvi. „V&nbsp;páté rakvi dnes pohřbíváme paní Strunnou,“ řekl a&nbsp;pokynul panu Dvořákovi, aby přistoupil blíže. V&nbsp;rakvi byla nesmírně krásná žena.</span></p>
        <p class="chunk" data-nb-ref-number="49" data-nb-words="101" data-nb-chars="586"><span class="idea" data-nb-ref-number="49" id="idea49" data-nb-words="101" data-nb-chars="586">„Viděl jsem ji&nbsp;už&nbsp;včera,“ řekl pan Kopfrkingl s&nbsp;mírně sklopeným zrakem, zatímco pan Dvořák stál kdesi za&nbsp;ním a&nbsp;strašlivě bledý zíral do&nbsp;rakve, „nemá bledé propadlé tváře, vystouplý nos a&nbsp;lícní kosti, jako mrtví zpravidla mívají, když se&nbsp;jich dotkne ruka smrti a&nbsp;když jsou vyhládlí. Ano, pane Dvořák, vyhládlí,“ pan Kopfrkingl kývl, _„_<em>vyhládlost</em> je&nbsp;následek smrti. Ani ta&nbsp;její pleť není jako z&nbsp;vosku, jako jsou třeba ty&nbsp;postavy v&nbsp;panoptiku,“ pan Kopfrkingl lehce ukázal a&nbsp;snubní prsten na&nbsp;ruce se&nbsp;mu&nbsp;blýskl, „pleť je&nbsp;růžová a&nbsp;oči lehce přivřené, jako když spí. Jen se&nbsp;probudit a&nbsp;vstát.“</span></p>
        <p class="chunk" data-nb-ref-number="50" data-nb-words="87" data-nb-chars="502"><span class="idea" data-nb-ref-number="50" id="idea50" data-nb-words="87" data-nb-chars="502">„Snad vám napadá, aby tak nebyla mrtvá,“ řekl za&nbsp;chvíli pan Kopfrkingl, vida, jak pan Dvořák zírá, „to by&nbsp;byla špatná myšlenka, pane Dvořák. Ta&nbsp;žena byla za&nbsp;mrtvou prohlášena a&nbsp;v&nbsp;tom případě je&nbsp;naší povinností ji&nbsp;po&nbsp;obřadu spálit. Prohlášení za&nbsp;mrtvou je&nbsp;ten nejodpovědnější, ale i&nbsp;nejvznešenější úřední akt, který se&nbsp;na&nbsp;tomto světě koná, je&nbsp;to&nbsp;akt, který rozhoduje, a&nbsp;my zde plníme své povinnosti přesně. Tak jste viděl, pane Dvořák, ty&nbsp;naše mechanismy a&nbsp;automatismy, a&nbsp;to je&nbsp;zatím, pane Dvořák, vše.“</span></p>
        <p class="chunk" data-nb-ref-number="51" data-nb-words="16" data-nb-chars="101"><span class="idea" data-nb-ref-number="51" id="idea51" data-nb-words="16" data-nb-chars="101">V&nbsp;deset hodin, kdy začínal obřad paní Strunné, řekl pan Kopfrkingl panu Dvořákovi, který opět kouřil:</span></p>
        <p class="chunk" data-nb-ref-number="52" data-nb-words="192" data-nb-chars="1051"><span class="idea" data-nb-ref-number="52" id="idea52" data-nb-words="192" data-nb-chars="1051">„Ta žena byla za&nbsp;mrtvou prohlášena, a&nbsp;to rozhodlo. To&nbsp;už&nbsp;je&nbsp;pak něco jako zákon, zákony jsou proto, aby lidem sloužily, a&nbsp;my je&nbsp;tedy musíme ctít. Můžeme jí&nbsp;prokázat jen jednu poslední službu, dopřát jí&nbsp;po&nbsp;obřadu ještě třicet minut na&nbsp;slepé koleji, je&nbsp;pátá, a&nbsp;já jsem pro to, pane Dvořák, šťasten. Ale pak za&nbsp;pětasedmdesát minut z&nbsp;ní zbude jen bělostná žhavá kostra a&nbsp;i ta&nbsp;se&nbsp;rozpadne,“ řekl s&nbsp;pohledem na&nbsp;mikrofon, „za pětasedmdesát minut bude proměněna v&nbsp;podobu, z&nbsp;níž vzešla, v&nbsp;prach, v&nbsp;zemi by&nbsp;to&nbsp;trvalo dvacet let a&nbsp;ještě by&nbsp;zbyly kosti. Byla-li však paní Strunná vskutku živá, bude to&nbsp;pro ni&nbsp;velké neštěstí. Neštěstí proto, že&nbsp;měla život před sebou. Neštěstí by&nbsp;to&nbsp;nebylo jen v&nbsp;případě,“ řekl pan Kopfrkingl a&nbsp;usmál se&nbsp;na&nbsp;pana Dvořáka, „v případě, kdyby byla v&nbsp;životě moc trpěla. I&nbsp;takové případy jsou a, želbohu, je&nbsp;jich dost. Utrpení je&nbsp;zlo a&nbsp;my máme dělat vše, co&nbsp;je&nbsp;v&nbsp;naší moci, abychom je&nbsp;alespoň zmírnili nebo <em>zkrátili</em>… Ale nebojte se, pane Dvořák,“ pan Kopfrkingl se&nbsp;usmál, „paní Strunná byla vskutku mrtvá, tyhle omyly se&nbsp;dnes už&nbsp;nedějí.“</span></p>
        <p class="chunk" data-nb-ref-number="53" data-nb-words="165" data-nb-chars="995"><span class="idea" data-nb-ref-number="53" id="idea53" data-nb-words="165" data-nb-chars="995">Pan Kopfrkingl sledoval pak mikrofonem obřad ze&nbsp;síně, druhou větu ze&nbsp;Schubertovy Nedokončené, ovšem, krásce v&nbsp;rakvi bylo sotva třicet, pak otevřel knoflíkem železnou oponu v&nbsp;síni a&nbsp;zavezl krásku na&nbsp;slepou kolej. Pan Vlk v&nbsp;prvním žárovišti nebyl ještě zcela proměněn, zbývalo mu&nbsp;ještě těch třicet minut. Chvílemi si&nbsp;pan Kopfrkingl četl knížku o&nbsp;Tibetu a&nbsp;dalajlámovi, jeho víře, převtělování, chvílemi sledoval teploměr u&nbsp;pana Vlka, aby nepřekročil 1020 stupňů, jednu chvíli si&nbsp;vzpomněl na&nbsp;to, co&nbsp;říkal přítel Willi, když byl nedávno s&nbsp;Ernou u&nbsp;nich na&nbsp;návštěvě, a&nbsp;co dnes říkal Beran a&nbsp;Zajíc o&nbsp;politické situaci, poslouchal řeč z&nbsp;dalšího pohřbu o&nbsp;tom, co&nbsp;je&nbsp;jeden lidský život… pak mu&nbsp;bleskla hlavou dcera pana Holého, hezká mladá růžolící dívka v&nbsp;černých šatech, jak v&nbsp;rámařství v&nbsp;Nekázance měří lišty na&nbsp;obraz svatebního průvodu, pak myslil na&nbsp;mladou paní Liškovou, která tu&nbsp;uklízela a&nbsp;dnes byla nějak skleslá… pak bylo deset třicet a&nbsp;se smutným úsměvem zavedl do&nbsp;prvního žároviště rakev krásky.</span></p>
        <p class="chunk" data-nb-ref-number="54" data-nb-words="77" data-nb-chars="433"><span class="idea" data-nb-ref-number="54" id="idea54" data-nb-words="77" data-nb-chars="433">„Ach jo, Jozífku,“ řekl Zajícovi, ale také Dvořákovi, který se&nbsp;tiše díval a&nbsp;byl zřejmě stále celý pryč, „před chvílí jsem poslouchal řeč z&nbsp;pohřbu o&nbsp;tom, co&nbsp;je&nbsp;jeden lidský život, myslel jsem na&nbsp;dceru pana Holého, jak v&nbsp;rámařství v&nbsp;Nekázance měří lišty, na&nbsp;naši paní Liškovou, která tu&nbsp;uklízí a&nbsp;dnes byla nějak skleslá… co&nbsp;všechno smrt nám lidem bere. Kdyby lidstvo bylo tak silné, že&nbsp;by&nbsp;přemohlo i&nbsp;přírodu! Kdyby se&nbsp;zbavilo utrpení.“</span></p>
        <p class="chunk" data-nb-ref-number="55" data-nb-words="13" data-nb-chars="91"><span class="idea" data-nb-ref-number="55" id="idea55" data-nb-words="13" data-nb-chars="91">A&nbsp;pozorně sledoval teploměr prvního žároviště, aby vznikl popel co&nbsp;nejčistší a&nbsp;nejjemnější.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./spalovac_mrtvol_010.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>