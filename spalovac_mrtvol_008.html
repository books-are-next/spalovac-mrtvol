<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="3">
    <meta name="apple-mobile-web-app-capable" content="yes">
    <title>3</title>
    <link rel="stylesheet" href="./style/style.min.css" media="screen" integrity="sha256-bkYAKKbty6Urm53n6a6CsGXteoeLa0H0lTaDh1TpOAQ=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./spalovac_mrtvol_007.html">
    <link rel="next" href="./spalovac_mrtvol_009.html">
    <meta name="nb-order" content="3">
    <link rel="self" href="spalovac_mrtvol_008.html">
    <meta name="nb-identifier" content="fuks-spalovac-mrtvol-6201668">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="2941" data-nb-chars="17365">
    <nav role="doc-toc">
      <ul class="plain section">
        <li><a href="spalovac_mrtvol_006.html">1</a></li>
        <li><a href="spalovac_mrtvol_007.html">2</a></li>
        <li><a href="spalovac_mrtvol_008.html">3</a></li>
        <li><a href="spalovac_mrtvol_009.html">4</a></li>
        <li><a href="spalovac_mrtvol_010.html">5</a></li>
        <li><a href="spalovac_mrtvol_011.html">6</a></li>
        <li><a href="spalovac_mrtvol_012.html">7</a></li>
        <li><a href="spalovac_mrtvol_013.html">8</a></li>
        <li><a href="spalovac_mrtvol_014.html">9</a></li>
        <li><a href="spalovac_mrtvol_015.html">10</a></li>
        <li><a href="spalovac_mrtvol_016.html">11</a></li>
        <li><a href="spalovac_mrtvol_017.html">12</a></li>
        <li><a href="spalovac_mrtvol_018.html">13</a></li>
        <li><a href="spalovac_mrtvol_019.html">14</a></li>
        <li><a href="spalovac_mrtvol_020.html">15</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./spalovac_mrtvol_007.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="1"><span class="idea" data-nb-ref-number="1" id="idea1" data-nb-words="1" data-nb-chars="1">3</span></h1>
        <section>
          <p class="chunk" data-nb-ref-number="2" data-nb-words="42" data-nb-chars="283"><span class="idea" data-nb-ref-number="2" id="idea2" data-nb-words="42" data-nb-chars="283">„Koupil jsem ti, nebeská, obrázky,“ řekl pan Kopffkingl nedlouho po&nbsp;návštěvě panoptika ženě v&nbsp;jejich obdivuhodné jídelně, kde kromě jiných věcí byla i&nbsp;knihovna, skříňka, stojací lampa, malé zrcadlo a&nbsp;rádio, „obrázky z&nbsp;prvního rozšířeného příjmu. Aby náš domov byl ještě nádhernější.“</span></p>
          <p class="chunk" data-nb-ref-number="3" data-nb-words="10" data-nb-chars="63"><span class="idea" data-nb-ref-number="3" id="idea3" data-nb-words="10" data-nb-chars="63">„A&nbsp;poukázal jsi již panu Straussovi provizi?“ zeptala se&nbsp;Lakmé.</span></p>
          <p class="chunk" data-nb-ref-number="4" data-nb-words="45" data-nb-chars="263"><span class="idea" data-nb-ref-number="4" id="idea4" data-nb-words="45" data-nb-chars="263">„To víš, že&nbsp;ano,“ řekl, dojat její pečlivostí, „poukázal, a&nbsp;ne třetinu, jak jsem mu&nbsp;slíbil U&nbsp;Stříbrného pouzdra, ale rovnou polovinu, ani jsem nečekal, až&nbsp;bude mít úspěch. Zbavil jsem se&nbsp;představy, že&nbsp;ho&nbsp;šidím, a&nbsp;jeho jsem asi příjemně překvapil. Děti jsou doma?“</span></p>
          <p class="chunk" data-nb-ref-number="5" data-nb-words="9" data-nb-chars="49"><span class="idea" data-nb-ref-number="5" id="idea5" data-nb-words="9" data-nb-chars="49">„Zina je&nbsp;na&nbsp;klavíru a&nbsp;Mili s&nbsp;Janem Bettelheimem.“</span></p>
          <p class="chunk" data-nb-ref-number="6" data-nb-words="99" data-nb-chars="558"><span class="idea" data-nb-ref-number="6" id="idea6" data-nb-words="99" data-nb-chars="558">„To jsem velmi rád,“ usmál se&nbsp;pan Kopfrkingl, „Jan Bettelheim je&nbsp;hodný, spořádaný hoch, a&nbsp;když s&nbsp;ním Mili je, může být jen někde poblíž. Jan nejde dál než k&nbsp;mostu. A&nbsp;také se&nbsp;dobře učí, má&nbsp;rád hudbu, paní s&nbsp;ním často chodí na&nbsp;opery… nepije, nekouří… no&nbsp;ano, drahá…“ pan Kopfrkingl se&nbsp;usmál, když k&nbsp;němu Lakmé překvapeně vzhlédla, „nediv se. Že&nbsp;je&nbsp;mu&nbsp;čtrnáct pryč jako Milimu, přece nic neznamená. Podívej Vojtík Prachařů ze&nbsp;třetího patra, je&nbsp;mu&nbsp;patnáct a&nbsp;jeho otce už&nbsp;skoro lituji.“ A&nbsp;když Lakmé opět překvapeně vzhlédla, pan Kopfrkingl trochu rozpačitě řekl:</span></p>
          <p class="chunk" data-nb-ref-number="7" data-nb-words="47" data-nb-chars="264"><span class="idea" data-nb-ref-number="7" id="idea7" data-nb-words="47" data-nb-chars="264">„Nepřísluší nám vážit a&nbsp;soudit jiné, nesmíme podezírat, každý z&nbsp;nás, byť je&nbsp;třeba abstinent jako já, má&nbsp;svých vlastních chyb dost, a&nbsp;já to&nbsp;skutečně tak nemyslím. Ale paní Prachařová si&nbsp;mi&nbsp;včera na&nbsp;schodech posteskla, že&nbsp;muž pije.“ A&nbsp;pak s&nbsp;pohledem na&nbsp;balíček řekl:</span></p>
          <p class="chunk" data-nb-ref-number="8" data-nb-words="223" data-nb-chars="1199"><span class="idea" data-nb-ref-number="8" id="idea8" data-nb-words="223" data-nb-chars="1199">„Že muž bohužel pije a&nbsp;pije čím dál víc. Půjde-li to&nbsp;prý tak dál, bude z&nbsp;muže notorický alkoholik. Byla u&nbsp;toho Zina a&nbsp;slyšela to, bohužel, moc mě&nbsp;to&nbsp;mrzí a&nbsp;já toho pana Prachaře lituji a&nbsp;ještě víc lituji ji, paní Prachařovou, a&nbsp;jejich Vojtíka. Bojím se, aby to&nbsp;ten chlapec neměl po&nbsp;něm. Jsou sklony, které se&nbsp;v&nbsp;rodě dědí. Bojím se, že&nbsp;Vojtík Prachařů už&nbsp;docela i&nbsp;kouří a&nbsp;že má&nbsp;také sklon k&nbsp;toulání jako náš Mili. Bůhví, po&nbsp;kom tenhle sklon náš Mili zdědil, po&nbsp;mně ne, po&nbsp;tobě také ne, z&nbsp;nás dvou se&nbsp;nikdy nikdo netoulal, když si&nbsp;vzpomenu na&nbsp;ten případ s&nbsp;tím <em>Suchdolem</em>… ale já&nbsp;vím,“ řekl něžně a&nbsp;rychle, když Lakmé na&nbsp;něho vyčítavě pohlédla, „já vím, sklon k&nbsp;alkoholu a&nbsp;cigaretám náš Mili nemá, zaplať pánbů, je&nbsp;to&nbsp;citlivý hoch, a&nbsp;když je&nbsp;s&nbsp;Janem Bettelheimem, jsem rád. Může být nejdále u&nbsp;mostu.“ Pak řekl: „Pokud jde o&nbsp;toho pana Prachaře, musím Zině domluvit, aby o&nbsp;tom nikde nemluvila, zvláště ne&nbsp;před Vojtou, ten chlapec by&nbsp;mohl být takovou zprávou o&nbsp;otci otřesen. Ale teď, drahá,“ pan Kopfrkingl se&nbsp;usmál, „pověsíme dárky. Dovol, abych ti, než obrázky vybalím, řekl, jak jsem k&nbsp;nim přišel.“ Pan Kopfrkingl vzal ze&nbsp;skříňky nůžky, aby přestřihl provázek, jímž byl balíček s&nbsp;obrázky svázán, a&nbsp;řekl:</span></p>
          <p class="chunk" data-nb-ref-number="9" data-nb-words="229" data-nb-chars="1316"><span class="idea" data-nb-ref-number="9" id="idea9" data-nb-words="229" data-nb-chars="1316">„Bylo to&nbsp;tak. Cestou z&nbsp;pošty mě&nbsp;napadlo koupit nějaký bytový doplněk. I&nbsp;když byt máme krásný, nesmíme zaostávat v&nbsp;jeho výbavě, musíme pořád zlepšovat jeho vzhled, jak by&nbsp;řekla tetička ze&nbsp;Slatiňan, ta&nbsp;naše předobrá duše, která je&nbsp;už&nbsp;dnes skoro světicí, a&nbsp;pak, mohou k&nbsp;nám chodit různé obchodní návštěvy, mám v&nbsp;úmyslu časem sehnat kromě pana Strausse ještě někoho dalšího, to&nbsp;teď však nechme. Nuže, cestou z&nbsp;pošty,“ řekl pan Kopfrkingl a&nbsp;rozvazoval provázek, „jsem zašel do&nbsp;Nekázanky k&nbsp;rámaři panu Holému, ty&nbsp;ho&nbsp;asi neznáš, i&nbsp;já jsem ho&nbsp;viděl dnes poprvé v&nbsp;životě… je&nbsp;to&nbsp;starší opuštěný člověk, vdovec, žena mu&nbsp;umřela, sdělil mi, před osmi léty u&nbsp;Panen, má&nbsp;dceru, když jsem vešel do&nbsp;krámu, měřila u&nbsp;pultu lišty, moc jí&nbsp;to&nbsp;slušelo, je&nbsp;to&nbsp;taková hezká mladá růžolící dívka v&nbsp;hezkých černých šatech… Pan Holý tam měl samé laciné břízky, šeříky a&nbsp;vlčí máky,“ řekl pan Kopfrkingl a&nbsp;rozvazoval provázek, „zkrátka dohromady nic, jen jeden jediný obraz, ale ten chtěl právě rámovat, ty&nbsp;lišty, které jeho dívenka měřila, byly právě pro něj. Tyhle obrázky,“ pan Kopfrkingl ukázal na&nbsp;balíček, „stály v&nbsp;rohu, ani je&nbsp;nezamýšlel prodat, chtěl je&nbsp;asi jen vyrámovat, jsou to&nbsp;dva tisky, dal mi&nbsp;je&nbsp;za&nbsp;osm korun oba, ten dobrý…“ a&nbsp;pan Kopfrkingl s&nbsp;úsměvem rozbalil obrázky. Na&nbsp;jednom bylo město s&nbsp;kopcem, zámkem, kostelem, v&nbsp;pozadí hory.</span></p>
          <p class="chunk" data-nb-ref-number="10" data-nb-words="62" data-nb-chars="369"><span class="idea" data-nb-ref-number="10" id="idea10" data-nb-words="62" data-nb-chars="369">„Myslil jsem,“ usmál se&nbsp;pan Kopfrkingl na&nbsp;ženu. „že je&nbsp;to&nbsp;Salzburg nebo Lublaň, ta&nbsp;dvě města se&nbsp;podobají jako rodní bratři, obě mají uprostřed kopec, střechu kostela, v&nbsp;pozadí hory, znám přece obě z&nbsp;války, ale je&nbsp;to&nbsp;Maryborough, hlavní město irského hrabství Queen’s County, nazvané po&nbsp;královně Marii. Má&nbsp;zříceniny zámku z&nbsp;roku 1560, soud a&nbsp;blázinec. Kam jej pověsíme?“</span></p>
          <p class="chunk" data-nb-ref-number="11" data-nb-words="21" data-nb-chars="117"><span class="idea" data-nb-ref-number="11" id="idea11" data-nb-words="21" data-nb-chars="117">„Do koupelny?“ usmála se&nbsp;Lakmé a&nbsp;on byl dojat. Koupelnu měl totiž za&nbsp;nejkrásnější místnost v&nbsp;bytě a&nbsp;měl ji&nbsp;nejraději.</span></p>
          <p class="chunk" data-nb-ref-number="12" data-nb-words="41" data-nb-chars="255"><span class="idea" data-nb-ref-number="12" id="idea12" data-nb-words="41" data-nb-chars="255">Šli s&nbsp;obrazem Maryborough do&nbsp;koupelny, byla vskutku krásná, bylo tam velké zrcadlo, umyvadlo, vana, u&nbsp;stropu na&nbsp;zdi se&nbsp;bělal hezký ventilátor se&nbsp;šňůrkou, zavěšenou na&nbsp;skobě, pod ventilátorem visel v&nbsp;černém rámečku pod sklem na&nbsp;špendlíku velký žlutý motýl.</span></p>
          <p class="chunk" data-nb-ref-number="13" data-nb-words="93" data-nb-chars="586"><span class="idea" data-nb-ref-number="13" id="idea13" data-nb-words="93" data-nb-chars="586">„Víš, drahá,“ usmál se&nbsp;pan Kopfrkingl, „mám vskutku koupelnu za&nbsp;nejkrásnější a&nbsp;mám ji&nbsp;rád. ale sem, drahá, by&nbsp;se&nbsp;spíše hodila nějaká kytice nebo akt, Maryborough ne. Vzhledem k&nbsp;tomu, že&nbsp;se&nbsp;lidé v&nbsp;Maryborough věnují plátenictví,“ usmál se, „pověsíme obraz do&nbsp;předsíně k&nbsp;věšákům. Tam nad ten hezký štelář k&nbsp;ukrývání bot… A&nbsp;tenhle druhý obraz,“ řekl, když se&nbsp;vrátili zpět do&nbsp;jídelny, „je portrét. Dokonalý tisk dokonalého gentlemana. Je&nbsp;to&nbsp;Louis Marin, profesor na&nbsp;Collège des sciences sociales, pozdější generální zpravodaj rozpočtový a&nbsp;poslanec. V&nbsp;Poincaréově vládě byl ministrem penzí…“</span></p>
          <p class="chunk" data-nb-ref-number="14" data-nb-words="16" data-nb-chars="86"><span class="idea" data-nb-ref-number="14" id="idea14" data-nb-words="16" data-nb-chars="86">„Ale zde stojí jiné jméno,“ sklonila se&nbsp;Lakmé k&nbsp;paspartě a&nbsp;pak k&nbsp;muži tázavě vzhlédla.</span></p>
          <p class="chunk" data-nb-ref-number="15" data-nb-words="135" data-nb-chars="774"><span class="idea" data-nb-ref-number="15" id="idea15" data-nb-words="135" data-nb-chars="774">„Ovšem,“ pohladil ji&nbsp;po&nbsp;černých vlasech, „je to&nbsp;nikaragujský prezident Emilian Chamorro z&nbsp;roku 1916. Ale to&nbsp;nic, drahá. Bude to&nbsp;Louis Marin. Jméno na&nbsp;paspartě zakryjeme proužkem papíru. Krásná exotická tvář může být ozdobou jídelny. Když člověk při jídle vidí ušlechtilé tváře, líp mu&nbsp;chutná. Dáme ho…“ pan Kopfrkingl se&nbsp;trochu rozhlédl po&nbsp;stěnách jídelny a&nbsp;pak řekl: „Dáme ho&nbsp;semhle k&nbsp;oknu. Semhle k&nbsp;té naší milé něžné tabulce u&nbsp;okna. Ten obraz, na&nbsp;který měřila růžolící dcerka pana Holého v&nbsp;černém lišty, by&nbsp;se&nbsp;k&nbsp;naší milé něžné tabulce u&nbsp;okna hodil líp, je&nbsp;to&nbsp;nějaký <em>svatební</em> průvod. No&nbsp;ale co, mohu přece ještě někdy k&nbsp;panu Holému zajít a&nbsp;ten obraz koupit. Pak Marina zavěsíme jinam,“ řekl a&nbsp;milou něžnou tabulku u&nbsp;okna, která tam visela na&nbsp;černé šňůře, trochu narovnal.</span></p>
          <p class="chunk" data-nb-ref-number="16" data-nb-words="24" data-nb-chars="131"><span class="idea" data-nb-ref-number="16" id="idea16" data-nb-words="24" data-nb-chars="131">„Otče, tys koupil obrazy,“ řekla Zina, když se&nbsp;za&nbsp;chvíli vrátila z&nbsp;klavíru, a&nbsp;pan Kopfrkingl ji&nbsp;pohladil po&nbsp;vlasech a&nbsp;tváři a&nbsp;řekl:</span></p>
          <p class="chunk" data-nb-ref-number="17" data-nb-words="45" data-nb-chars="268"><span class="idea" data-nb-ref-number="17" id="idea17" data-nb-words="45" data-nb-chars="268">„Koupil jsem obrazy, krásná, z&nbsp;našeho prvního rozšířeného příjmu. Koupil jsem je, aby byl náš byt ještě nádhernější. Abychom nezaostávali v&nbsp;jeho výbavě, jak by&nbsp;řekla naše slatiňanská světice,“ usmál se&nbsp;trochu smutně na&nbsp;Zinu a&nbsp;Lakmé, „je to&nbsp;náš domov.“ A&nbsp;pak se&nbsp;zeptal:</span></p>
          <p class="chunk" data-nb-ref-number="18" data-nb-words="7" data-nb-chars="40"><span class="idea" data-nb-ref-number="18" id="idea18" data-nb-words="7" data-nb-chars="40">„Jaké to&nbsp;dnes bylo na&nbsp;klavíru, Zininko?“</span></p>
          <p class="chunk" data-nb-ref-number="19" data-nb-words="25" data-nb-chars="152"><span class="idea" data-nb-ref-number="19" id="idea19" data-nb-words="25" data-nb-chars="152">„Ach, ano, ano,“ vzdychla Zina s&nbsp;pohledem k&nbsp;oknu na&nbsp;exotickou tvář u&nbsp;tabulky, „etudu jsem musila opakovat, divže mi&nbsp;babka neklepala dřívkem přes prsty.“</span></p>
          <p class="chunk" data-nb-ref-number="20" data-nb-words="110" data-nb-chars="638"><span class="idea" data-nb-ref-number="20" id="idea20" data-nb-words="110" data-nb-chars="638">„Ale Zinuško, nemluv tak,“ řekl pan Kopfrkingl vlídně, „neříkej paní profesorce babka. Je&nbsp;to&nbsp;starší dáma. Až&nbsp;ti&nbsp;bude tolik co&nbsp;jí&nbsp;a&nbsp;některá šestnáctiletá dívenka ti&nbsp;řekne babka, také ti&nbsp;to&nbsp;nebude vhod. Ženy jsou na&nbsp;to&nbsp;citlivé, zvláště krásné ženy, má&nbsp;krásko. Nesmíme nikomu ublížit ani myšlenkou. Zino,“ řekl pan Kopfrkingl vážně, „prosím tě, to&nbsp;o&nbsp;tom panu Prachaři, co&nbsp;jsi slyšela od&nbsp;jeho paní, nikde nepovídej. Prosím tě, nedej na&nbsp;sobě nic znát, zvláště ne&nbsp;před Vojtou, moc by&nbsp;se&nbsp;ho&nbsp;to&nbsp;mohlo dotknout, já&nbsp;se&nbsp;vůbec divím, že&nbsp;si&nbsp;paní Prachařová tak veřejně posteskla…“ a&nbsp;když Zina tiše přisvědčila, pan Kopfrkingl ji&nbsp;pohladil a&nbsp;řekl Lakmé:</span></p>
          <p class="chunk" data-nb-ref-number="21" data-nb-words="61" data-nb-chars="341"><span class="idea" data-nb-ref-number="21" id="idea21" data-nb-words="61" data-nb-chars="341">„Nebeská, k&nbsp;tetě do&nbsp;Slatiňan by&nbsp;se&nbsp;děti zase někdy kouknout mohly, přinést jí&nbsp;nějakou květinu, třeba krásné bílé lilie, aspoň by&nbsp;si&nbsp;trochu odpočaly. Jak, Lakmé, lituji, že&nbsp;již tvá blažená matka není mezi námi, jak dobře uměla vařit, péct…“ Pak se&nbsp;usmál na&nbsp;kočku v&nbsp;rohu jídelny a&nbsp;šel se&nbsp;podívat, má-li plný talíř mléka, kočka jedla v&nbsp;jídelně.</span></p>
          <p class="chunk" data-nb-ref-number="22" data-nb-words="53" data-nb-chars="309"><span class="idea" data-nb-ref-number="22" id="idea22" data-nb-words="53" data-nb-chars="309">„Včera nebo kdy to&nbsp;bylo,“ řekl pan Kopfrkingl, hledě na&nbsp;talíř kočky, „jsem četl, že&nbsp;zatkli nějakou ženu, která prodávala po&nbsp;trzích stažené králíky, a&nbsp;ve skutečnosti to&nbsp;byly kočky. Ubohou ženu k&nbsp;těm podvodům dohnala bída. Žijeme sice v&nbsp;dobrém lidském státě, ale sem tam nějaké té&nbsp;bídy jsme se&nbsp;ještě nezbavili.“</span></p>
          <p class="chunk" data-nb-ref-number="23" data-nb-words="49" data-nb-chars="316"><span class="idea" data-nb-ref-number="23" id="idea23" data-nb-words="49" data-nb-chars="316">Pak si&nbsp;Zina před malým zrcadlem v&nbsp;jídelně lehce poupravila vlasy, pan Kopfrkingl šel udělat pořádek ke&nbsp;knihovně, kde se&nbsp;zalíbením narovnal svou nejmilovanější žlutou knížku o&nbsp;Tibetu, pak pohlédl na&nbsp;skříňku, stojací lampu a&nbsp;rádio a&nbsp;pak šel pomáhat Lakmé s&nbsp;přípravou obkládaných chlebíčků. Večer měli přijít Reinkeovi.</span></p>
        </section>
        <section>
          <p class="chunk" data-nb-ref-number="24" data-nb-words="100" data-nb-chars="609"><span class="idea" data-nb-ref-number="24" id="idea24" data-nb-words="100" data-nb-chars="609">Reinkeovi patřili k&nbsp;starým přátelům Kopfrkinglů, byť se&nbsp;spolu léta příliš nestýkali. Byli to&nbsp;silní, elegantní lidé. Willi měl šedý oblek s&nbsp;modrou vázankou a&nbsp;zelený lovecký klobouk se&nbsp;šňůrou a&nbsp;jeho žena pěstěnou hlavu a&nbsp;větší náušnice. Lakmé nalila víno, všichni si&nbsp;ťukli, pan Kopfrkingl a&nbsp;Lakmé jen skromně omočili rty, Zina se&nbsp;napila kapku víc, asi jako paní Reinkeová. Pak pan Kopfrkingl vybídl hosty, aby si&nbsp;vzali chlebíčky a&nbsp;slané mandle. Paní Reinkeová si&nbsp;vzala chlebíček na&nbsp;broušenou misku, také Willi si&nbsp;vzal a&nbsp;skoro současně vyňal z&nbsp;kapsy noviny a&nbsp;podal je&nbsp;příteli Kopfrkinglovi <em>první stránkou vzhůru.</em></span></p>
          <p class="chunk" data-nb-ref-number="25" data-nb-words="148" data-nb-chars="885"><span class="idea" data-nb-ref-number="25" id="idea25" data-nb-words="148" data-nb-chars="885">„Ženatí mužové mají podle statistiky…“ četl pan Kopfrkingl, když <em>zalistoval uvnitř,</em> „delší věk. Máme to&nbsp;dobré, Willi, to&nbsp;musíme poděkovat našim drahým dámám. Nebýt jich, umírali bychom dříve.“ A&nbsp;zatímco se&nbsp;všichni smáli, hledal pan Kopfrkingl další vkusnou zprávu, kterou by&nbsp;přečetl. „Tadyhle,“ řekl a&nbsp;jeho úsměv na&nbsp;tváři trochu pohasl, „trosečník života žije v&nbsp;prasečím chlívku. Na&nbsp;náklad obce… A&nbsp;tuhle: třaskavá kulička vybuchla chlapci v&nbsp;ústech. Osmiletý… to&nbsp;by&nbsp;měl slyšet náš Mili,“ pan Kopfrkingl vzdychl, „je mu&nbsp;sice čtrnáct, ale toulá se&nbsp;rád pořád. Já&nbsp;nevím, jestli o&nbsp;tom víte, už&nbsp;jste u&nbsp;nás dlouho nebyli,“ pan Kopfrkingl pohlédl na&nbsp;Williho a&nbsp;paní Rein­keovou, „jednou dokonce nepřišel večer domů, musili jsme ho&nbsp;dát hledat policií. Našli ho&nbsp;v&nbsp;noci na&nbsp;poli u&nbsp;Suchdola, chtěl tam přespat ve&nbsp;stohu, bylo to&nbsp;v&nbsp;létě. Teď také není doma. To&nbsp;je&nbsp;stále ještě venku?“ usmál se&nbsp;na&nbsp;Lakmé.</span></p>
          <p class="chunk" data-nb-ref-number="26" data-nb-words="8" data-nb-chars="50"><span class="idea" data-nb-ref-number="26" id="idea26" data-nb-words="8" data-nb-chars="50">„Je s&nbsp;Janem Bettelheimem nanejvýš u&nbsp;mostu,“ řekla.</span></p>
          <p class="chunk" data-nb-ref-number="27" data-nb-words="43" data-nb-chars="260"><span class="idea" data-nb-ref-number="27" id="idea27" data-nb-words="43" data-nb-chars="260">„Bettelheim?“ zdvihl Willi oči, „zvláštní jméno. Není to&nbsp;ten lékař, co&nbsp;má&nbsp;dole na&nbsp;domě tabulku?“, a&nbsp;když pan Kopfrkingl kývl, vstal, a&nbsp;zatímco jej pan Kopfrkingl trochu nejistě pozoroval, přistoupil k&nbsp;oknu a&nbsp;pohlédl na&nbsp;tabulku, která tam visela na&nbsp;černé šňůře.</span></p>
          <p class="chunk" data-nb-ref-number="28" data-nb-words="1" data-nb-chars="2"><span class="idea" data-nb-ref-number="28" id="idea28" data-nb-words="1" data-nb-chars="2">I.</span></p>
          <p class="chunk" data-nb-ref-number="29" data-nb-words="1" data-nb-chars="3"><span class="idea" data-nb-ref-number="29" id="idea29" data-nb-words="1" data-nb-chars="3">II.</span></p>
          <p class="chunk" data-nb-ref-number="30" data-nb-words="1" data-nb-chars="1"><span class="idea" data-nb-ref-number="30" id="idea30" data-nb-words="1" data-nb-chars="1">1</span></p>
          <p class="chunk" data-nb-ref-number="31" data-nb-words="1" data-nb-chars="9"><span class="idea" data-nb-ref-number="31" id="idea31" data-nb-words="1" data-nb-chars="9">8.00–8.30</span></p>
          <p class="chunk" data-nb-ref-number="32" data-nb-words="1" data-nb-chars="9"><span class="idea" data-nb-ref-number="32" id="idea32" data-nb-words="1" data-nb-chars="9">8.30–9.45</span></p>
          <p class="chunk" data-nb-ref-number="33" data-nb-words="1" data-nb-chars="1"><span class="idea" data-nb-ref-number="33" id="idea33" data-nb-words="1" data-nb-chars="1">–</span></p>
          <p class="chunk" data-nb-ref-number="34" data-nb-words="1" data-nb-chars="1"><span class="idea" data-nb-ref-number="34" id="idea34" data-nb-words="1" data-nb-chars="1">2</span></p>
          <p class="chunk" data-nb-ref-number="35" data-nb-words="1" data-nb-chars="9"><span class="idea" data-nb-ref-number="35" id="idea35" data-nb-words="1" data-nb-chars="9">8.30–9.00</span></p>
          <p class="chunk" data-nb-ref-number="36" data-nb-words="1" data-nb-chars="10"><span class="idea" data-nb-ref-number="36" id="idea36" data-nb-words="1" data-nb-chars="10">9.00–10.15</span></p>
          <p class="chunk" data-nb-ref-number="37" data-nb-words="1" data-nb-chars="1"><span class="idea" data-nb-ref-number="37" id="idea37" data-nb-words="1" data-nb-chars="1">3</span></p>
          <p class="chunk" data-nb-ref-number="38" data-nb-words="1" data-nb-chars="9"><span class="idea" data-nb-ref-number="38" id="idea38" data-nb-words="1" data-nb-chars="9">9.00–9.30</span></p>
          <p class="chunk" data-nb-ref-number="39" data-nb-words="1" data-nb-chars="10"><span class="idea" data-nb-ref-number="39" id="idea39" data-nb-words="1" data-nb-chars="10">9.45–11.00</span></p>
          <p class="chunk" data-nb-ref-number="40" data-nb-words="1" data-nb-chars="1"><span class="idea" data-nb-ref-number="40" id="idea40" data-nb-words="1" data-nb-chars="1">4</span></p>
          <p class="chunk" data-nb-ref-number="41" data-nb-words="1" data-nb-chars="10"><span class="idea" data-nb-ref-number="41" id="idea41" data-nb-words="1" data-nb-chars="10">9.30–10.00</span></p>
          <p class="chunk" data-nb-ref-number="42" data-nb-words="1" data-nb-chars="11"><span class="idea" data-nb-ref-number="42" id="idea42" data-nb-words="1" data-nb-chars="11">10.15–11.30</span></p>
          <p class="chunk" data-nb-ref-number="43" data-nb-words="1" data-nb-chars="1"><span class="idea" data-nb-ref-number="43" id="idea43" data-nb-words="1" data-nb-chars="1">5</span></p>
          <p class="chunk" data-nb-ref-number="44" data-nb-words="1" data-nb-chars="11"><span class="idea" data-nb-ref-number="44" id="idea44" data-nb-words="1" data-nb-chars="11">10.00–10.30</span></p>
          <p class="chunk" data-nb-ref-number="45" data-nb-words="1" data-nb-chars="11"><span class="idea" data-nb-ref-number="45" id="idea45" data-nb-words="1" data-nb-chars="11">11.00–12.15</span></p>
          <p class="chunk" data-nb-ref-number="46" data-nb-words="1" data-nb-chars="1"><span class="idea" data-nb-ref-number="46" id="idea46" data-nb-words="1" data-nb-chars="1">6</span></p>
          <p class="chunk" data-nb-ref-number="47" data-nb-words="1" data-nb-chars="11"><span class="idea" data-nb-ref-number="47" id="idea47" data-nb-words="1" data-nb-chars="11">10.30–11.00</span></p>
          <p class="chunk" data-nb-ref-number="48" data-nb-words="1" data-nb-chars="11"><span class="idea" data-nb-ref-number="48" id="idea48" data-nb-words="1" data-nb-chars="11">11.30–12.45</span></p>
          <p class="chunk" data-nb-ref-number="49" data-nb-words="1" data-nb-chars="1"><span class="idea" data-nb-ref-number="49" id="idea49" data-nb-words="1" data-nb-chars="1">7</span></p>
          <p class="chunk" data-nb-ref-number="50" data-nb-words="1" data-nb-chars="11"><span class="idea" data-nb-ref-number="50" id="idea50" data-nb-words="1" data-nb-chars="11">14.00–14.30</span></p>
          <p class="chunk" data-nb-ref-number="51" data-nb-words="1" data-nb-chars="11"><span class="idea" data-nb-ref-number="51" id="idea51" data-nb-words="1" data-nb-chars="11">14.30–15.45</span></p>
          <p class="chunk" data-nb-ref-number="52" data-nb-words="1" data-nb-chars="1"><span class="idea" data-nb-ref-number="52" id="idea52" data-nb-words="1" data-nb-chars="1">8</span></p>
          <p class="chunk" data-nb-ref-number="53" data-nb-words="1" data-nb-chars="11"><span class="idea" data-nb-ref-number="53" id="idea53" data-nb-words="1" data-nb-chars="11">14.30–15.00</span></p>
          <p class="chunk" data-nb-ref-number="54" data-nb-words="1" data-nb-chars="11"><span class="idea" data-nb-ref-number="54" id="idea54" data-nb-words="1" data-nb-chars="11">15.00–16.15</span></p>
          <p class="chunk" data-nb-ref-number="55" data-nb-words="1" data-nb-chars="1"><span class="idea" data-nb-ref-number="55" id="idea55" data-nb-words="1" data-nb-chars="1">9</span></p>
          <p class="chunk" data-nb-ref-number="56" data-nb-words="1" data-nb-chars="11"><span class="idea" data-nb-ref-number="56" id="idea56" data-nb-words="1" data-nb-chars="11">15.00–15.30</span></p>
          <p class="chunk" data-nb-ref-number="57" data-nb-words="1" data-nb-chars="11"><span class="idea" data-nb-ref-number="57" id="idea57" data-nb-words="1" data-nb-chars="11">15.45–17.00</span></p>
          <p class="chunk" data-nb-ref-number="58" data-nb-words="1" data-nb-chars="2"><span class="idea" data-nb-ref-number="58" id="idea58" data-nb-words="1" data-nb-chars="2">10</span></p>
          <p class="chunk" data-nb-ref-number="59" data-nb-words="1" data-nb-chars="11"><span class="idea" data-nb-ref-number="59" id="idea59" data-nb-words="1" data-nb-chars="11">15.30–16.00</span></p>
          <p class="chunk" data-nb-ref-number="60" data-nb-words="1" data-nb-chars="11"><span class="idea" data-nb-ref-number="60" id="idea60" data-nb-words="1" data-nb-chars="11">16.15–17.30</span></p>
        </section>
        <section>
          <p class="chunk" data-nb-ref-number="61" data-nb-words="15" data-nb-chars="88"><span class="idea" data-nb-ref-number="61" id="idea61" data-nb-words="15" data-nb-chars="88">Willi pohlédl na&nbsp;tuto tabulku a&nbsp;mlčel. Pak pohlédl na&nbsp;exotický obraz, který visel vedle.</span></p>
          <p class="chunk" data-nb-ref-number="62" data-nb-words="11" data-nb-chars="54"><span class="idea" data-nb-ref-number="62" id="idea62" data-nb-words="11" data-nb-chars="54">„Prosím tě, Karl, kdo to&nbsp;je? To&nbsp;je&nbsp;nějaký váš předek?“</span></p>
          <p class="chunk" data-nb-ref-number="63" data-nb-words="188" data-nb-chars="1104"><span class="idea" data-nb-ref-number="63" id="idea63" data-nb-words="188" data-nb-chars="1104">„To je&nbsp;bývalý francouzský ministr penzí Louis Marin,“ řekl pan Kopfrkingl trochu rozpačitě, „koupil jsem ho&nbsp;dnes u&nbsp;pana Holého v&nbsp;Nekázance. Pan Holý má&nbsp;rámařství, je&nbsp;to&nbsp;starší opuštěný člověk, vdovec, žena mu&nbsp;umřela před osmi léty u&nbsp;Panen, žije s&nbsp;dcerou, je&nbsp;to&nbsp;taková hezká mladá růžolící dívka v&nbsp;hezkých černých šatech… V&nbsp;předsíni visí ještě jeden obraz od&nbsp;pana Holého, Maryborough, to&nbsp;je&nbsp;město v&nbsp;Irsku, nazvané po&nbsp;královně Marii, založila ho&nbsp;roku 1560. Ale pan Holý má&nbsp;jeden obraz, který by&nbsp;se&nbsp;semhle k&nbsp;tabulce hodil lépe, svatební průvod. Ach jo, Willi,“ řekl pan Kopfrkingl jaksi již klidněji, když si&nbsp;Willi opět sedl, „když si&nbsp;tak vzpomínám, jak jsme rukovali do&nbsp;světové války, zpívali v&nbsp;Praze před nádražím Heil dir im&nbsp;Siegeskranz a&nbsp;In der Heimat, in&nbsp;der Heimat, bojovali na&nbsp;frontě, umírali… ale válka se&nbsp;mi&nbsp;příčí, rád ji&nbsp;nemám. Válka působí lidem daleko víc utrpení než civilní život. Přináší bídu, rodinné rozvraty, zničená manželství, krev, bolest, zkázu, a&nbsp;nejen lidem. Když si&nbsp;vzpomenu, co&nbsp;zkusili v&nbsp;takovém polním tažení například i&nbsp;ti ubozí koně… Na&nbsp;světě má&nbsp;být mír, spravedlnost a&nbsp;štěstí.“</span></p>
          <p class="chunk" data-nb-ref-number="64" data-nb-words="28" data-nb-chars="149"><span class="idea" data-nb-ref-number="64" id="idea64" data-nb-words="28" data-nb-chars="149">„To z&nbsp;nebe nespadne,“ řekl Willi, „o to&nbsp;se&nbsp;musí bojovat. Přání a&nbsp;řeči jsou k&nbsp;ničemu, jen činy. A&nbsp;ty mohou vykonávat jen stoprocentní lidé.“ Pak řekl:</span></p>
          <p class="chunk" data-nb-ref-number="65" data-nb-words="56" data-nb-chars="399"><span class="idea" data-nb-ref-number="65" id="idea65" data-nb-words="56" data-nb-chars="399">„V&nbsp;<em>jejich</em> rukou leží spravedlivé uspořádání Evropy, v&nbsp;rukou méněcenných slabochů ne. Podívej Rakousko,“ vzal noviny a&nbsp;obrátil je&nbsp;první stránkou vzhůru, „jeho připojení k&nbsp;říši je&nbsp;první krok. Hitler je&nbsp;geniální politik, který zbavuje stomiliónový národ jeho strastí, bídy, nezaměstnanosti, zajišťuje mu&nbsp;spravedlivé postavení ve&nbsp;světě… vy&nbsp;jste neviděli letáčky, které vydala SdP? Sudetoněmecká strana?“</span></p>
          <p class="chunk" data-nb-ref-number="66" data-nb-words="11" data-nb-chars="69"><span class="idea" data-nb-ref-number="66" id="idea66" data-nb-words="11" data-nb-chars="69">„Ale já&nbsp;měl dojem,“ řekl pan Kopfrkingl překvapen, „že jsi agrárník!“</span></p>
          <p class="chunk" data-nb-ref-number="67" data-nb-words="84" data-nb-chars="495"><span class="idea" data-nb-ref-number="67" id="idea67" data-nb-words="84" data-nb-chars="495">„Ovšem,“ řekl Willi, „ale německý. V&nbsp;lednu bylo dohodnuto splynutí s&nbsp;SdP. Mohu skromně dodat, že&nbsp;jsem na&nbsp;sloučení měl jistý podíl. V&nbsp;Československu se&nbsp;tvoří jednotná německá fronta. Na&nbsp;našem národě bylo po&nbsp;válce spácháno bezpráví a&nbsp;my je&nbsp;musíme odčinit. Kdo má&nbsp;v&nbsp;sobě německou krev, bojoval ve&nbsp;válce proti německému nepříteli, chce mír, spravedlnost a&nbsp;štěstí, hlásí se&nbsp;pod prapor SdP. Ještě je&nbsp;čas, stojí v&nbsp;jejím letáčku, v&nbsp;takové její přihlášce… staň se&nbsp;členem. Bez Hitlera bychom byli na&nbsp;dně.“</span></p>
          <p class="chunk" data-nb-ref-number="68" data-nb-words="9" data-nb-chars="54"><span class="idea" data-nb-ref-number="68" id="idea68" data-nb-words="9" data-nb-chars="54">Pan Kopfrkingl hleděl rozpačitě na&nbsp;Williho a&nbsp;pak řekl:</span></p>
          <p class="chunk" data-nb-ref-number="69" data-nb-words="3" data-nb-chars="16"><span class="idea" data-nb-ref-number="69" id="idea69" data-nb-words="3" data-nb-chars="16">„Vem si&nbsp;mandle.“</span></p>
          <p class="chunk" data-nb-ref-number="70" data-nb-words="13" data-nb-chars="90"><span class="idea" data-nb-ref-number="70" id="idea70" data-nb-words="13" data-nb-chars="90">Paní Reinkeová pohlédla dost tvrdě na&nbsp;pana Kopfrkingla, vzala noviny, zalistovala a&nbsp;četla:</span></p>
          <p class="chunk" data-nb-ref-number="71" data-nb-words="32" data-nb-chars="205"><span class="idea" data-nb-ref-number="71" id="idea71" data-nb-words="32" data-nb-chars="205">„Trosečník života žije v&nbsp;prasečím chlívku, třaskavá kulička vybuchla chlapci v&nbsp;ústech… co&nbsp;tu&nbsp;je&nbsp;ještě za&nbsp;<em>důležité</em> zprávy…“ zalistovala dál, „á, tuhle: spadl do&nbsp;vařící vody. V&nbsp;Berehově při stříbrné svatbě…“</span></p>
          <p class="chunk" data-nb-ref-number="72" data-nb-words="10" data-nb-chars="59"><span class="idea" data-nb-ref-number="72" id="idea72" data-nb-words="10" data-nb-chars="59">Pan Kopfrkingl hleděl teď na&nbsp;paní Reinkeovou a&nbsp;vlídně řekl:</span></p>
          <p class="chunk" data-nb-ref-number="73" data-nb-words="102" data-nb-chars="634"><span class="idea" data-nb-ref-number="73" id="idea73" data-nb-words="102" data-nb-chars="634">„Jsou to&nbsp;tragédie, paní Erno. Pan Strauss byl penzionován nějakým zlým člověkem z&nbsp;vrátnice, pak ztratil ženu na&nbsp;krční souchotě a&nbsp;syna na&nbsp;spálu, teď dělá obchodního zástupce v&nbsp;cukrovinkách a&nbsp;nabízí lidem přihlášky do&nbsp;krematoria… Nebo ten nedávný případ s&nbsp;ženou,“ řekl, „kterou zavřeli, protože z&nbsp;bídy a&nbsp;hladu prodávala místo králíků kočky, žijeme sice ve&nbsp;slušném lidském státě, ale sem tam bídu jsme ještě neodstranili. Anebo ženy,“ řekl, „které náhle utrpí otřes… Nedávno jsme takový případ viděli na&nbsp;vlastní oči… třeba když se&nbsp;dívají na&nbsp;mor,“ řekl, hledě na&nbsp;paní Reinkeovou, „třeba v&nbsp;panoptiku. Vemte si&nbsp;mandle,“ řekl paní Reinkeové.</span></p>
          <p class="chunk" data-nb-ref-number="74" data-nb-words="31" data-nb-chars="174"><span class="idea" data-nb-ref-number="74" id="idea74" data-nb-words="31" data-nb-chars="174">„Já nevím, s&nbsp;tou SdP,“ Lakmé upila rozpačitě, zaraženě čaje, který stál na&nbsp;stole vedle láhve vína, „děti přece chodí do&nbsp;českých škol, doma se&nbsp;mluví jen česky jako právě teď…“</span></p>
          <p class="chunk" data-nb-ref-number="75" data-nb-words="21" data-nb-chars="131"><span class="idea" data-nb-ref-number="75" id="idea75" data-nb-words="21" data-nb-chars="131">„Nikdy jsme u&nbsp;nás německy nemluvili,“ přisvědčil pan Kopfrkingl, „mám také samé české knihy… naše německá krev, vždyť je&nbsp;to&nbsp;kapka.“</span></p>
          <p class="chunk" data-nb-ref-number="76" data-nb-words="97" data-nb-chars="582"><span class="idea" data-nb-ref-number="76" id="idea76" data-nb-words="97" data-nb-chars="582">„Kapka,“ zasmál se&nbsp;Willi dost tvrdě a&nbsp;pohlédl na&nbsp;přítele Kopfrkingla, „kapka. Ale člověk se&nbsp;svědomím a&nbsp;srdcem cítí i&nbsp;tu kapku. Nebýt Hitlera, byli bychom, opakuji, na&nbsp;dně. Pošli bychom nezaměstnaností, chcípli bychom hlady, zahrabali by&nbsp;nás do&nbsp;země jako psy, <strong>to je</strong> tragédie,“ řekl Willi důrazně, „tady nejde o&nbsp;jednoho nebo dva lidi, o&nbsp;nějakou ženskou, která prodává kočky nebo se&nbsp;zbláznila v&nbsp;nějakém panoptiku, tady jde o&nbsp;národ. Tady trpí a&nbsp;strádá sto miliónů lidí! Ty&nbsp;pro jednu hloupou třísku v&nbsp;oku nevidíš les. Proto, že&nbsp;nějakého pana Strausse vyhodili z&nbsp;vrátnice, nevidíš <strong>celek!“</strong></span></p>
          <p class="chunk" data-nb-ref-number="77" data-nb-words="70" data-nb-chars="404"><span class="idea" data-nb-ref-number="77" id="idea77" data-nb-words="70" data-nb-chars="404">Willi pohlédl na&nbsp;hodinky a&nbsp;řekl, že&nbsp;v&nbsp;osm má&nbsp;ještě schůzku v&nbsp;německém Casinu s&nbsp;Boehrmannem. „Je to&nbsp;vedoucí pracovník SdP a&nbsp;jede do&nbsp;Berlína k&nbsp;poradě s&nbsp;ministrem Goebbelsem,“ řekl dost suše, „tahle republika stojí naší spáse v&nbsp;cestě. Ale to&nbsp;bych ti&nbsp;musel dlouho vykládat,“ řekl příteli Kopfrkinglovi, „to by&nbsp;byl dlouhý výklad, teď budeme musit s&nbsp;Ernou jít. Kdybychom neměli před domem auto, bylo by&nbsp;pozdě.“</span></p>
          <p class="chunk" data-nb-ref-number="78" data-nb-words="26" data-nb-chars="161"><span class="idea" data-nb-ref-number="78" id="idea78" data-nb-words="26" data-nb-chars="161">Manželé Reinkeovi se&nbsp;zvedli a&nbsp;vtom někdo zazvonil. Zina běžela otevřít a&nbsp;za chvíli nesměle vcházel do&nbsp;jídelny Mili. Ve&nbsp;dveřích si&nbsp;oběma rukama sundával rádiovku.</span></p>
          <p class="chunk" data-nb-ref-number="79" data-nb-words="13" data-nb-chars="73"><span class="idea" data-nb-ref-number="79" id="idea79" data-nb-words="13" data-nb-chars="73">„Kdes byl, Mili,“ klepl ho&nbsp;Willi do&nbsp;zad, „s Janem Bettelheimem? U&nbsp;mostu?“</span></p>
          <p class="chunk" data-nb-ref-number="80" data-nb-words="11" data-nb-chars="64"><span class="idea" data-nb-ref-number="80" id="idea80" data-nb-words="11" data-nb-chars="64">„Jen před domem,“ vyhrkl chlapec, „koukali jsme se&nbsp;tam na&nbsp;auta.“</span></p>
          <p class="chunk" data-nb-ref-number="81" data-nb-words="6" data-nb-chars="31"><span class="idea" data-nb-ref-number="81" id="idea81" data-nb-words="6" data-nb-chars="31">„Mili má&nbsp;auta rád,“ řekla Zina.</span></p>
          <p class="chunk" data-nb-ref-number="82" data-nb-words="33" data-nb-chars="209"><span class="idea" data-nb-ref-number="82" id="idea82" data-nb-words="33" data-nb-chars="209">„Má zvláštní teorii,“ usmála se&nbsp;Lakmé, „dělí auta na&nbsp;barevná, zelená a&nbsp;bílá. Barevná auta jsou všechna civilní, například auto pana doktora Bettelheima a&nbsp;vaše… zelená jsou vojenská a&nbsp;trestanecká, a&nbsp;auta bílá…“</span></p>
          <p class="chunk" data-nb-ref-number="83" data-nb-words="15" data-nb-chars="95"><span class="idea" data-nb-ref-number="83" id="idea83" data-nb-words="15" data-nb-chars="95">„A&nbsp;auta bílá jsou nebeská,“ usmál se&nbsp;pan Kopfrkingl, ale trochu zaraženě, „nebeská pro anděly.“</span></p>
          <p class="chunk" data-nb-ref-number="84" data-nb-words="17" data-nb-chars="104"><span class="idea" data-nb-ref-number="84" id="idea84" data-nb-words="17" data-nb-chars="104">Manželé Reinkeovi se&nbsp;zasmáli, Willi vzal svůj zelený lovecký klobouk se&nbsp;šňůrou… pak se&nbsp;rozloučili a&nbsp;šli.</span></p>
          <p class="chunk" data-nb-ref-number="85" data-nb-words="162" data-nb-chars="948"><span class="idea" data-nb-ref-number="85" id="idea85" data-nb-words="162" data-nb-chars="948">„Willi nikdy nebyl žádný méněcenný slaboch,“ řekl pan Kopfrkingl své tmavovlásce u&nbsp;okna pod tabulkou na&nbsp;černé šňůře a&nbsp;obrazem ministra penzí, „byl to&nbsp;vždycky stoprocentní člověk. Teď má&nbsp;před domem auto a&nbsp;vysokou funkci v&nbsp;Henleinově straně. Slyšel jsi, Mili,“ řekl synkovi, který u&nbsp;stolu zobal mandle, „škoda, že&nbsp;jsi tady nebyl, byl zajímavý, ten milý rozhovor, co&nbsp;se&nbsp;tu&nbsp;vedl. Pan inženýr Reinke také musil napřed chodit do&nbsp;gymnázia jako ty, než převzal chemickou továrnu, a&nbsp;netoulal se, jeho policie nehledala nikdy jako tebe, a&nbsp;podívej se. Má&nbsp;schůzku s&nbsp;nějakým Boehrmannem, který jede do&nbsp;Berlína k&nbsp;ministru Goebbelsovi, před domem mu&nbsp;stojí auto a&nbsp;ty <em>kulháš</em> v&nbsp;němčině. U&nbsp;nás se&nbsp;sice mluví česky, to&nbsp;Williho politikaření se&nbsp;mi&nbsp;nelíbí ani dost málo, natož ty&nbsp;styky s&nbsp;SdP, ale německy bys, drahý hochu, umět měl, aspoň sám pro sebe, co&nbsp;je&nbsp;to&nbsp;platné, je&nbsp;to&nbsp;stomiliónový národ, Jan Bettelheim jistě německy umí a&nbsp;Vojtík Prachařů chodí na&nbsp;nějaké hodiny.“</span></p>
          <p class="chunk" data-nb-ref-number="86" data-nb-words="14" data-nb-chars="79"><span class="idea" data-nb-ref-number="86" id="idea86" data-nb-words="14" data-nb-chars="79">„Ale jiný neumí taky,“ řekl Mili, „třeba ten z&nbsp;toho panoptika, ten vnuk Vítek…“</span></p>
          <p class="chunk" data-nb-ref-number="87" data-nb-words="30" data-nb-chars="185"><span class="idea" data-nb-ref-number="87" id="idea87" data-nb-words="30" data-nb-chars="185">„Ale,“ zasmál se&nbsp;pan Kopfrkingl překvapeně, pokud se&nbsp;lze překvapeně zasmát, „to je&nbsp;přece něco jiného. Ten to&nbsp;nemá zapotřebí,“ zasmál se, „ten jezdí po&nbsp;poutích.“ Pak pan Kopfrkingl řekl:</span></p>
          <p class="chunk" data-nb-ref-number="88" data-nb-words="27" data-nb-chars="147"><span class="idea" data-nb-ref-number="88" id="idea88" data-nb-words="27" data-nb-chars="147">„Pustíme rádio, je&nbsp;tam právě pěkný koncert. Jak se&nbsp;daří čarokrásné,“ řekl, jda podruhé za&nbsp;ten večer do&nbsp;kouta podívat se&nbsp;na&nbsp;talíř kočky, a&nbsp;pak řekl:</span></p>
          <p class="chunk" data-nb-ref-number="89" data-nb-words="27" data-nb-chars="154"><span class="idea" data-nb-ref-number="89" id="idea89" data-nb-words="27" data-nb-chars="154">„Zinuško! Podívej, nenech to&nbsp;zvíře tak trpět, vždyť má&nbsp;v&nbsp;misce už&nbsp;jen na&nbsp;dně… Á, Lisztova Preludia…“ řekl, když rádio začalo hrát, a&nbsp;něžně kočku pohladil.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./spalovac_mrtvol_009.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>