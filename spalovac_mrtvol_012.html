<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="7">
    <meta name="apple-mobile-web-app-capable" content="yes">
    <title>7</title>
    <link rel="stylesheet" href="./style/style.min.css" media="screen" integrity="sha256-0HU4DyeVQ9j1CgbQEvEhFsHtFoxn1ab6NeCS4IOAoDA=">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <meta name="order" content="8">
    <link rel="prev" href="./spalovac_mrtvol_011.html">
    <link rel="next" href="./spalovac_mrtvol_013.html">
    <link rel="self" href="spalovac_mrtvol_012.html">
    <meta name="identifier" content="fuks-spalovac-mrtvol-776248c">
    <meta name="role" content="chapter">
  </head>
  <body data-nb-words="4064" data-nb-chars="23562" class="nb-role-chapter nb-custom-style">
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./spalovac_mrtvol_011.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" id="chunk1" data-nb-words="1" data-nb-chars="1"><span class="idea" data-nb-ref-number="1" id="idea1" data-nb-words="1" data-nb-chars="1">7</span></h1>
        <p class="chunk" data-nb-ref-number="2" id="chunk2" data-nb-words="8" data-nb-chars="45"><span class="idea" data-nb-ref-number="2" id="idea2" data-nb-words="8" data-nb-chars="45">Bylo po&nbsp;záboru Sudet a&nbsp;byt Kopfrkinglů zářil.</span></p>
        <p class="chunk" data-nb-ref-number="3" id="chunk3" data-nb-words="303" data-nb-chars="1725"><span class="idea" data-nb-ref-number="3" id="idea3" data-nb-words="303" data-nb-chars="1725">„Jak to&nbsp;v&nbsp;té naší milé jídelně vypadá,“ řekl pan Kopfrkingl Lakmé v&nbsp;kuchyni u&nbsp;stolu, dávaje na&nbsp;velký tác obkládané chlebíčky, „v té&nbsp;naší milé jídelně je&nbsp;to&nbsp;jako o&nbsp;svatbě. V&nbsp;čele sedí naše čarokrásná, tuhle…“ pan Kopfrkingl ukázal na&nbsp;jednu kuchyňskou židli, „pan Míla, tuhle dvě spolužačky čarokrásné, Lenka a&nbsp;Lála, tuhle Jan Bettelheim a&nbsp;zde Vojta, synek nešťastného pana Prachaře ze&nbsp;třetího patra. Víš, něžná,“ řekl Lakmé, která teď křehkými prsty sypala do&nbsp;misek slané mandle, „když se&nbsp;tak dívám, jak tam v&nbsp;té naší milé jídelně všichni sedí, připadá mi&nbsp;to&nbsp;jako scénka z&nbsp;nějakého krásného starého obrazu, který vymaloval nějaký slavný malíř. Ten pan Míla je&nbsp;chytrý hoch, že&nbsp;vzal s&nbsp;sebou aparát. Jestli se&nbsp;mu&nbsp;obrázky povedou, bude to&nbsp;krásná vzpomínka na&nbsp;celý život.“ Pan Kopfrkingl kladl pak na&nbsp;druhý tác věnečky a&nbsp;dorty a&nbsp;řekl: „Vskutku je&nbsp;ta&nbsp;naše Zina krásná, po&nbsp;tobě, nebeská, též po&nbsp;tvé blažené matce. A&nbsp;jak jí&nbsp;ty&nbsp;nové černé hedvábné šaty sluší! Ty&nbsp;může směle nosit do&nbsp;divadla, do&nbsp;společnosti, na&nbsp;procházky s&nbsp;rodiči…“ pan Kopfrkingl se&nbsp;usmál, „mít místo černých vlasů světlé jako ty&nbsp;dvě její milé spolužačky, byla by&nbsp;jak anděl. Kdyby ji&nbsp;pan Míla dostal… ale já&nbsp;bych mu&nbsp;to&nbsp;přál,“ usmál se, „je to&nbsp;vskutku hodný hoch, fotka nelhala a&nbsp;je z&nbsp;dobré rodiny. Jeho otec, pan inženýr Janáček, je&nbsp;velký odborník na&nbsp;stroje, je&nbsp;také nějakým funkcionářem v&nbsp;Sokole a&nbsp;pan Míla mi&nbsp;připadá se&nbsp;Zinou velmi šťastný, všiml jsem si&nbsp;jeho pohledu při přípitku. Jen to&nbsp;jméno Miloslav by&nbsp;mohl mít jiné, třeba Svatobor nebo Zlatko, Miloslav je&nbsp;příliš průhledné, ale to&nbsp;nic. Jména nic neznamenají, jak říkáš, drahá. Pan Míla má&nbsp;rád fyziku, elektriku, stroje, já&nbsp;měl vlastně tyhle věci také vždycky rád, musím se&nbsp;ho&nbsp;ještě zeptat, zdali má&nbsp;rád hudbu…“</span></p>
        <p class="chunk" data-nb-ref-number="4" id="chunk4" data-nb-words="26" data-nb-chars="155"><span class="idea" data-nb-ref-number="4" id="idea4" data-nb-words="26" data-nb-chars="155">„Jsou to&nbsp;ještě děti,“ usmála se&nbsp;Lakmé, upravujíc si&nbsp;bílý krajkový límeček na&nbsp;tmavých šatech, „vždyť je&nbsp;to&nbsp;studentská láska. Co&nbsp;se&nbsp;všechno ještě může stát…“</span></p>
        <p class="chunk" data-nb-ref-number="5" id="chunk5" data-nb-words="195" data-nb-chars="1103"><span class="idea" data-nb-ref-number="5" id="idea5" data-nb-words="195" data-nb-chars="1103">„Jistě,“ řekl pan Kopfrkingl s&nbsp;pohledem na&nbsp;bílý krajkový límeček, „co se&nbsp;všechno ještě může stát. Budoucnost je&nbsp;vždycky nejistá. Nikdo z&nbsp;nás neví, co&nbsp;nás čeká nebo co&nbsp;nás mine, jediná jistota, kterou v&nbsp;životě máme, je&nbsp;smrt. Ale na&nbsp;studentskou lásku si&nbsp;člověk vzpomene rád vždycky. Naše čarokrásná bude mít na&nbsp;ni&nbsp;vzpomínky na&nbsp;celý život. Jestlipak ty&nbsp;dvě láhve vína postačí…“ řekl pan Kopfrkingl a&nbsp;chystal na&nbsp;stůl malé lžičky, „snad ano. Já&nbsp;jsem abstinent, mám tam kávu, ty, nebeská, tam máš čaj, Mili je&nbsp;mlsoun a&nbsp;Jan Bettelheim též, jí&nbsp;spíše věnečky a&nbsp;dorty, všimla sis, že&nbsp;se&nbsp;při přípitku napili jen málo, z&nbsp;těch alkoholici, díkybohu, nebudou… láhve vlastně zbývají jen pro obě dívky, slečnu Lenku a&nbsp;Lálu, no&nbsp;a&nbsp;pak pro Zinu, pana Mílu a&nbsp;synka nešťastného pana Prachaře. Ten Vojtík se&nbsp;napil dost, aby to&nbsp;opravdu nezdědil po&nbsp;otci, byla by&nbsp;ho&nbsp;škoda. Vskutku však nesmíme podezírat, ani s&nbsp;tím kouřením ne, paní Prachařovou jsem už&nbsp;dlouho nepotkal, nesmíme na&nbsp;sobě dát nic znát, zvlášť Zina. Jsem zvědav, jak nás pan Míla vyfotografuje. Bůh snad dá, že&nbsp;se&nbsp;to&nbsp;zdaří. Byla by&nbsp;to&nbsp;krásná památka na&nbsp;dnešní den.“</span></p>
        <p class="chunk" data-nb-ref-number="6" id="chunk6" data-nb-words="52" data-nb-chars="315"><span class="idea" data-nb-ref-number="6" id="idea6" data-nb-words="52" data-nb-chars="315">„Snad jsem ti, Romane, ještě neřekla,“ usmála se&nbsp;Lakmé, vyjímajíc z&nbsp;kredence talířky, „že psal Willi. Pohleď, tady jsem našla jeho lístek,“ vyňala z&nbsp;kredence lístek, „snad se&nbsp;nic nestalo, že&nbsp;jsem zapomněla, přišel dnes ráno. Zve tebe a&nbsp;Miliho na&nbsp;box na&nbsp;příští týden. Píše, abyste také jednou viděli něco pořádného…“</span></p>
        <p class="chunk" data-nb-ref-number="7" id="chunk7" data-nb-words="16" data-nb-chars="96"><span class="idea" data-nb-ref-number="7" id="idea7" data-nb-words="16" data-nb-chars="96">Pan Kopfrkingl vzal lístek, přečetl jej a&nbsp;s&nbsp;úsměvným pohledem do&nbsp;kredence jej opět vrátil Lakmé.</span></p>
        <p class="chunk" data-nb-ref-number="8" id="chunk8" data-nb-words="87" data-nb-chars="470"><span class="idea" data-nb-ref-number="8" id="idea8" data-nb-words="87" data-nb-chars="470">„Příští středu do&nbsp;Klubu mladých,“ usmál se, „no, snad bychom jít mohli, když nás Willi zve. Od&nbsp;těch Sudet jsme spolu vlastně ani pořádně nemluvili. Ale že&nbsp;zve do&nbsp;Klubu mladých, to&nbsp;je&nbsp;přece nějaký český klub, a&nbsp;že zve právě na&nbsp;box! Nevěděl jsem, že&nbsp;holduje boxu, nebo jo?“ Pak řekl: „Mili se&nbsp;asi podiví, až&nbsp;mu&nbsp;to&nbsp;řeknu. Nikdy v&nbsp;životě box neviděl, bude to&nbsp;pro něho jako zjevení. Aby se&nbsp;tím nějak nezkazil, ten dobrý hoch, box mi&nbsp;připadá dost hrubý. Zavolej, něžná, Zinu…“</span></p>
        <p class="chunk" data-nb-ref-number="9" id="chunk9" data-nb-words="30" data-nb-chars="174"><span class="idea" data-nb-ref-number="9" id="idea9" data-nb-words="30" data-nb-chars="174">Lakmé odběhla a&nbsp;zavolala Zinu. Zina hned přišla, měla nové černé hedvábné šaty, velice jí&nbsp;slušely, vzali ze&nbsp;stolu mísy, mandle, talířky a&nbsp;lžičky a&nbsp;šli. Ve&nbsp;dveřích Zina řekla:</span></p>
        <p class="chunk" data-nb-ref-number="10" id="chunk10" data-nb-words="20" data-nb-chars="113"><span class="idea" data-nb-ref-number="10" id="idea10" data-nb-words="20" data-nb-chars="113">„Nevěděla jsem, že&nbsp;budeme dávat chlebíčky a&nbsp;cukroví až&nbsp;teď. Myslela jsem, že&nbsp;to&nbsp;bude na&nbsp;stole hned při přípitku.“</span></p>
        <p class="chunk" data-nb-ref-number="11" id="chunk11" data-nb-words="45" data-nb-chars="249"><span class="idea" data-nb-ref-number="11" id="idea11" data-nb-words="45" data-nb-chars="249">„Je lepší nosit to&nbsp;postupně,“ usmál se&nbsp;pan Kopfrkingl, „když už&nbsp;je&nbsp;všechno předem na&nbsp;stole, není žádné překvapení. To&nbsp;máš jako s&nbsp;tím pouzdrem, co&nbsp;se&nbsp;stále otevírá a&nbsp;pořád se&nbsp;v&nbsp;něm objevují další nové věci. Je&nbsp;lepší vidět věci postupně než najednou…“</span></p>
        <p class="chunk" data-nb-ref-number="12" id="chunk12" data-nb-words="80" data-nb-chars="442"><span class="idea" data-nb-ref-number="12" id="idea12" data-nb-words="80" data-nb-chars="442">V&nbsp;jídelně vskutku všichni seděli jako na&nbsp;krásném obraze, bylo to&nbsp;snad tím, že&nbsp;všichni seděli pohromadě u&nbsp;stolu, navíc s&nbsp;nimi byla teď i&nbsp;kočka. Mili ji&nbsp;držel nad krajem stolu pod břichem, Jan Bettelheim jí&nbsp;hýbal ocasem a&nbsp;Vojtěch jí&nbsp;strkal k&nbsp;čumáku sklenku vína. Lenka a&nbsp;Lála se&nbsp;smály, byly vskutku plavovlasé, Lenka byla štíhlá, Lála dost tlustá, Míla se&nbsp;smál, kroutil hlavou a&nbsp;točil se&nbsp;po&nbsp;aparátu, který ležel u&nbsp;novin na&nbsp;skříňce za&nbsp;jeho zády.</span></p>
        <p class="chunk" data-nb-ref-number="13" id="chunk13" data-nb-words="54" data-nb-chars="318"><span class="idea" data-nb-ref-number="13" id="idea13" data-nb-words="54" data-nb-chars="318">„Tak si, drahé děti, berte,“ vybízel pan Kopfrkingl vlídně, když byly mísy na&nbsp;stole, „to všechno se&nbsp;musí sníst. Slečny…“ usmál se&nbsp;na&nbsp;Lenku a&nbsp;tlustší Lálu, „pane Janáček, hoši…“ obrátil se&nbsp;k&nbsp;Janu Bettelheimovi a&nbsp;Vojtovi, a&nbsp;pak řekl: „Mili, netrap nevinnou. Pusť ji&nbsp;na&nbsp;zem. Můžeme ji&nbsp;zavolat, až&nbsp;se&nbsp;budeme fotografovat.“</span></p>
        <p class="chunk" data-nb-ref-number="14" id="chunk14" data-nb-words="270" data-nb-chars="1625"><span class="idea" data-nb-ref-number="14" id="idea14" data-nb-words="270" data-nb-chars="1625">„Ach, to&nbsp;je&nbsp;jeden francouzský ministr,“ řekl pan Kopfrkingl, když Míla pohlédl nade dveře, kde teď visel nikaragujský prezident, neboť na&nbsp;jeho místě u&nbsp;okna u&nbsp;tabulky byl teď obrázek svatebního průvodu, „bývalý profesor na&nbsp;Collège des sciences sociales, později ministr penzí… Dosud visel zde u&nbsp;okna u&nbsp;tabulky,“ ukázal, „teď zde na&nbsp;jeho místě visí obraz svatebního průvodu. Tenhle svatební průvod,“ pan Kopfrkingl vstal a&nbsp;sňal obraz svatebního průvodu, „jsem koupil Zinušce u&nbsp;pana Holého v&nbsp;Nekázance. Pan Holý je&nbsp;starší, opuštěný člověk, vdovec, ztratil ženu před devíti léty, má&nbsp;krásnou růžolící dceru Martu. Svatba, drahé děti,“ usmál se&nbsp;pan Kopfrkingl na&nbsp;obraz, který stále držel v&nbsp;ruce, „je velká událost. Je&nbsp;jen jednou v&nbsp;životě, nikdy se&nbsp;neopakuje, člověk s&nbsp;ní jde vlastně do&nbsp;hrobu. Ovšem, jsou také případy, kdy se&nbsp;lidé dají rozvést,“ pan Kopfrkingl potřásl hlavou a&nbsp;obraz zavěsil zpátky na&nbsp;zeď, „dají se&nbsp;rozvést a&nbsp;ožení se&nbsp;znovu, takové případy se&nbsp;v&nbsp;životě občas vyskytnou také… Ale je-li to&nbsp;moudré a&nbsp;dobré,“ pan Kopfrkingl potřásl hlavou, „to je&nbsp;otázka. Já&nbsp;s&nbsp;tím zrovna nesouhlasím. Člověk má&nbsp;zůstat věren své ženě a&nbsp;žena svému muži. Svatba je&nbsp;posvátný obřad,“ pan Kopfrkingl pohlédl na&nbsp;svůj snubní prsten na&nbsp;ruce a&nbsp;usedl ke&nbsp;stolu, „tak posvátný obřad se&nbsp;má&nbsp;konat jen jednou v&nbsp;životě. Je&nbsp;to&nbsp;něco podobného jako prohlášení za&nbsp;mrtvého,“ pan Kopfrkingl se&nbsp;usmál, „nejodpovědnější a&nbsp;nejvznešenější úřední akt, který se&nbsp;na&nbsp;tomto světě koná, anebo jako pohřeb, který se&nbsp;také koná v&nbsp;životě jen jednou. Tak vy&nbsp;jste si, pane Janáček, přinesl i&nbsp;fotografický přístroj,“ pohlédl na&nbsp;hocha, „myslíte, že&nbsp;to&nbsp;při tomhle světle půjde?“</span></p>
        <p class="chunk" data-nb-ref-number="15" id="chunk15" data-nb-words="7" data-nb-chars="45"><span class="idea" data-nb-ref-number="15" id="idea15" data-nb-words="7" data-nb-chars="45">„Půjde,“ odvětil Míla hbitě, „mám to&nbsp;zkusit?“</span></p>
        <p class="chunk" data-nb-ref-number="16" id="chunk16" data-nb-words="109" data-nb-chars="628"><span class="idea" data-nb-ref-number="16" id="idea16" data-nb-words="109" data-nb-chars="628">„Snad bychom ještě počkali, až&nbsp;něco sníte,“ řekl pan Kopfrkingl, „když je&nbsp;člověk <em>sytý,</em> vypadá líp. Vypadá tak nějak skutečněji, <em>životněji.</em> A&nbsp;vy jste vskutku ještě nic nejedli,“ ukázal na&nbsp;stůl, „jezte, pane Janáček, podívejte, co&nbsp;toho tady je&nbsp;– slečny,“ obrátil se&nbsp;na&nbsp;Lenku a&nbsp;tlustší Lálu, „vy nejíte také, nebo si&nbsp;snad chcete udržet štíhlou linii…“ a&nbsp;v&nbsp;duchu si&nbsp;řekl: Štíhlou, to&nbsp;je&nbsp;chvályhodné, stojí to&nbsp;aspoň míň dřeva… a&nbsp;nahlas řekl: „Jste přece ještě mladé.“ A&nbsp;pak pobídl Vojtíka a&nbsp;Jana, a&nbsp;Zina nalila víno, plavovlásky a&nbsp;Vojtěch se&nbsp;napili, vzali chlebíčky, Jan a&nbsp;Mili si&nbsp;vzali dorty a&nbsp;Vojtěch pak utkvěl zrakem na&nbsp;knihovně.</span></p>
        <p class="chunk" data-nb-ref-number="17" id="chunk17" data-nb-words="61" data-nb-chars="345"><span class="idea" data-nb-ref-number="17" id="idea17" data-nb-words="61" data-nb-chars="345">„To je&nbsp;taková má&nbsp;malá knihovna,“ usmál se&nbsp;pan Kopfrkingl, „jsou v&nbsp;ní knihy, které se&nbsp;dají číst stále a&nbsp;pořád dokola a&nbsp;jsou pořád tak půvabné a&nbsp;vzrušující, jako když se&nbsp;čtou poprvé, nikdy se&nbsp;neomrzí… Zinuško,“ pan Kopfrkingl se&nbsp;obrátil k&nbsp;Zině, „pusť rádio, je&nbsp;tam teď hezký operní koncert, bude to&nbsp;taková ilustrace nebo doplněk zábavy…“ Pak řekl:</span></p>
        <p class="chunk" data-nb-ref-number="18" id="chunk18" data-nb-words="120" data-nb-chars="682"><span class="idea" data-nb-ref-number="18" id="idea18" data-nb-words="120" data-nb-chars="682">„V&nbsp;knihovně jsou též dvě knihy, které mám ze&nbsp;všech nejraději. Ta&nbsp;žlutá,“ ukázal na&nbsp;dálku, „je o&nbsp;Tibetu a&nbsp;dalajlámovi, ta&nbsp;druhá vedle v&nbsp;těch černých deskách vlastně ani kniha není, je&nbsp;to&nbsp;jen několik pouhých listů, skoro ani nešly svázat, ale jsou to&nbsp;listy vzácné. Jsou to&nbsp;<em>zákony…“</em> „Ale tak mi&nbsp;připadá, že&nbsp;jsme se&nbsp;dnes ještě ani nekoukli do&nbsp;novin,“ řekl pan Kopfrkingl, zatímco se&nbsp;už&nbsp;z&nbsp;rádia ozvala hudba, svěží Siciliana z&nbsp;Verdiho Sicilských nešpor, zpívaná výtečnou pěvkyní… „ani jsme se&nbsp;nekoukli do&nbsp;novin a&nbsp;přitom žijeme v&nbsp;tak rušné době, zvláště teď po&nbsp;tom záboru Sudet. Dějí se&nbsp;velké věci,“ řekl, podal si&nbsp;noviny, jež ležely na&nbsp;skříňce vedle aparátu pana Míly, zalistoval a&nbsp;četl:</span></p>
        <p class="chunk" data-nb-ref-number="19" id="chunk19" data-nb-words="197" data-nb-chars="1177"><span class="idea" data-nb-ref-number="19" id="idea19" data-nb-words="197" data-nb-chars="1177">„Nezletilý řídil auto… Zedník, který vezl dvoukolák, byl povalen a&nbsp;kočí spadl z&nbsp;kozlíku, ale raněn byl jen lehce. Jak se&nbsp;zjistilo, řídil auto nezletilý sedmnáctiletý hoch. Vyjel si&nbsp;s&nbsp;autem svého otce po&nbsp;Praze… To&nbsp;se&nbsp;ti&nbsp;stát, Mili, nemůže,“ usmál se&nbsp;pan Kopfrkingl na&nbsp;Miliho, který jedl věneček, „my auto nemáme. To&nbsp;jen ty&nbsp;máš to&nbsp;své dělení aut na&nbsp;barevná, zelená a&nbsp;bílá… Janovi by&nbsp;se&nbsp;případ s&nbsp;autem mohl stát spíš, ti&nbsp;auto mají,“ usmál se&nbsp;pan Kopfrkingl na&nbsp;Jana Bettelheima, který teď. zdálo se, poslouchal hudbu, „ale Jan je&nbsp;hodný, spořádaný hoch, který radši dává přednost hudbě, návštěvám oper a&nbsp;koncertů, než aby bral auto strýčkovi. Tvůj strýc,“ pan Kopfrkingl na&nbsp;chvíli odložil noviny a&nbsp;vlídně pohlédl na&nbsp;Jana, „je vzácný člověk. Výtečný lékař. Vynikající odborník. Vůbec být lékařem je&nbsp;krásné. Lékař je&nbsp;takový anděl mezi lidmi, jak jsem jednou četl, pomáhá ubohým, co&nbsp;může být krásnějšího než pomáhat ubohým? Lékař pomáhá zbavovat lidi bolestí a&nbsp;utrpení…“ řekl pomalu… a&nbsp;pak po&nbsp;chvíli ticha, v&nbsp;němž končila pěvkyně svou sicilskou árii, řekl: „Pan doktor Bettelheim také výtečně rozumí obrazům… To&nbsp;byla Siciliana z&nbsp;Verdiho Sicilských nešpor.“ Pak opět vzal noviny a&nbsp;četl:</span></p>
        <p class="chunk" data-nb-ref-number="20" id="chunk20" data-nb-words="214" data-nb-chars="1268"><span class="idea" data-nb-ref-number="20" id="idea20" data-nb-words="214" data-nb-chars="1268">„Anténa usmrtila ženu,“ četl a&nbsp;pohlédl na&nbsp;Lakmé, která si&nbsp;právě poupravovala bílý krajkový límeček na&nbsp;tmavých šatech, „jak jsou ty&nbsp;ženy neopatrné. Nedají na&nbsp;sebe trochu pozor. Bude-li ta&nbsp;žena zpopelněna, za&nbsp;hodinu a&nbsp;čtvrt z&nbsp;ní budou jen dvě kila prachu. Mili…“ vzhlédl k&nbsp;chlapci, z&nbsp;rádia se&nbsp;ozvala píseň Mignon o&nbsp;kraji, kde kvetou citróny, „ty míváš také všelijaké nápady, ne&nbsp;aby ti&nbsp;někdy napadlo dávat si&nbsp;do&nbsp;úst nějakou třaskavou kuličku. Takové žerty se&nbsp;nemusí vyplatit. Kulička v&nbsp;ústech třeskne a&nbsp;člověk může být nadosmrti mrzák. Také se&nbsp;dost touláš, Mili,“ potřásl pan Kopfrkingl hlavou, hledaje další zprávu v&nbsp;novinách, „s tím bys měl už&nbsp;přestat. Podívej Honzík,“ ukázal na&nbsp;Jana Bettelheima, „když někam jde, jde nejdál k&nbsp;mostu. Jeho by&nbsp;jistě nenapadlo jít někam do&nbsp;Suchdola a&nbsp;chtít tam přespat ve&nbsp;stohu, a&nbsp;zvláště v&nbsp;téhle době,“ zdvihl pan Kopfrkingl hlavu. „Dnes není doba na&nbsp;romantické toulky, víš přece, co&nbsp;se&nbsp;stalo, zabrali Sudety, žijeme jako ve&nbsp;vojenském táboře, policie romantismus chlapců dnes asi moc ráda nemá. Tohle zpívá Marta Krásová,“ pan Kopfrkingl ukázal k&nbsp;rádiu, „je to&nbsp;píseň Mignon o&nbsp;kraji, kde kvetou citróny…“ a&nbsp;pak, opět po&nbsp;chvíli ticha, v&nbsp;němž, jak se&nbsp;zdálo, Jan Bettelheim poslouchal Mignon, pan Kopfrkingl se&nbsp;zas sklonil k&nbsp;novinám a&nbsp;řekl:</span></p>
        <p class="chunk" data-nb-ref-number="21" id="chunk21" data-nb-words="118" data-nb-chars="660"><span class="idea" data-nb-ref-number="21" id="idea21" data-nb-words="118" data-nb-chars="660">„Tuhle ještě něco. Vážný úraz v&nbsp;posteli. J. Kašpar z&nbsp;Kosmonos spal na&nbsp;posteli vedle stolu. Večer si&nbsp;položil na&nbsp;stůl velký kuchyňský nůž. V&nbsp;noci měl divoký sen a&nbsp;ve snu uchopil nůž a&nbsp;vší silou se&nbsp;jím bodl do&nbsp;pravé paže… Zřejmě byl levičák,“ zakroutil pan Kopfrkingl hlavou, „ještě štěstí, že&nbsp;se, chudák, nebodl do&nbsp;srdce nebo do&nbsp;břicha. Ejhle,“ odložil na&nbsp;chvilku noviny, _„_<em>i sny mohou</em> být smrtelné. Tak, děti, jezte,“ pobídl znovu všechny vlídně, „máme rodinnou slavnost a&nbsp;ono to&nbsp;nějak neubývá. Nebeská…“ A&nbsp;Lakmé se&nbsp;usmála a&nbsp;pobízela k&nbsp;jídlu a&nbsp;pití a&nbsp;všichni jedli. Zina, Míla, Vojtěch, Lenka, tlustší Lála se&nbsp;i&nbsp;napili, a&nbsp;Míla se&nbsp;pak zadíval na&nbsp;tabulku u&nbsp;okna.</span></p>
        <p class="chunk" data-nb-ref-number="22" id="chunk22" data-nb-words="382" data-nb-chars="2263"><span class="idea" data-nb-ref-number="22" id="idea22" data-nb-words="382" data-nb-chars="2263">„Pan Janáček se&nbsp;dívá na&nbsp;tu&nbsp;naši milou něžnou tabulku,“ usmál se&nbsp;pan Kopfrkingl, zatímco v&nbsp;rádiu začal zpívat pěvec Mefistovu kavatinu z&nbsp;Gounodova Fausta a&nbsp;Markétky, „asi nevíte, co&nbsp;ta&nbsp;tabulka značí. Tak to&nbsp;je, pane Janáček, jakýsi náš jízdní řád smrti,“ řekl. „Vy máte rád elektriku, stroje, fyziku, pane Janáček, to&nbsp;má&nbsp;budoucnost, svět má&nbsp;ovládnout automatizace. Já&nbsp;osobně mám různé automaty a&nbsp;mechanismy rád, i&nbsp;když o&nbsp;tom moc nemluvím. Možná že&nbsp;i&nbsp;tenhle jízdní řád smrti bude jednou ještě víc zautomatizován, zmechanizován než dosud,“ pan Kopfrkingl vstal a&nbsp;sňal tabulku ze&nbsp;zdi, zatímco v&nbsp;rádiu zpíval stále Mefisto, „víc než dosud a&nbsp;pak to&nbsp;půjde všechno ještě lépe a&nbsp;<em>rychleji.</em> Ono se&nbsp;to&nbsp;zdá napohled složité,“ pan Kopfrkingl se&nbsp;usmál ke&nbsp;stolu, „ve skutečnosti to&nbsp;však tak složité není. Tahle čísla značí čísla pohřbů,“ ukázal a&nbsp;prsten na&nbsp;ruce se&nbsp;mu&nbsp;blýskl, „tahle dobu obřadů v&nbsp;síni, tato čísla značí první a&nbsp;druhé žároviště a&nbsp;tato dobu proměny. Jsou v&nbsp;tom i&nbsp;čekací doby na&nbsp;slepé koleji, při dvou žárovištích nemohou být jiné. Kdyby bylo jen jedno žároviště, jak tomu je&nbsp;leckde ve&nbsp;venkovských městech, třeba v&nbsp;Chrudimi u&nbsp;Slatiňan, vzrostla by&nbsp;čekací doba na&nbsp;slepé koleji až&nbsp;na&nbsp;několik hodin. Při dvou žárovištích vzroste nanejvýš na&nbsp;třicet minut. Kdybychom měli žároviště tři, čekací doba by&nbsp;odpadla vůbec. Slepých kolejí by&nbsp;vůbec nebylo třeba. Všichni z&nbsp;obřadní síně by&nbsp;šli rovnou… Smrt,“ pan Kopfrkingl ukázal na&nbsp;tabulku a&nbsp;prsten na&nbsp;ruce se&nbsp;mu&nbsp;opět blýskl, „smrt je&nbsp;jediná jistota, kterou člověk v&nbsp;životě má, kromě jistoty, že&nbsp;zemře, není nic v&nbsp;životě člověka jistého, a&nbsp;tak je&nbsp;třeba to, co&nbsp;po&nbsp;ní&nbsp;následuje, dobře připravit a&nbsp;vybavit. To&nbsp;právě splňuje žeh. Pohřeb žehem je&nbsp;výhodnější než pohřeb do&nbsp;země,“ řekl pan Kopfrkingl, zavěšuje tabulku zpět na&nbsp;zeď. „Právě proto, že&nbsp;je&nbsp;více automatický a&nbsp;mechanický, urychluje proces návratu v&nbsp;prach, z&nbsp;něhož člověk vzešel, a&nbsp;tím vlastně pomáhá bohu. Ale hlavně pomáhá samotnému člověku. Smrt osvobozuje člověka od&nbsp;bolesti a&nbsp;utrpení…“ pohlédl na&nbsp;Jana Bettelheima, „odstraňuje zeď, která ho&nbsp;za&nbsp;života obklopuje a&nbsp;brání mu&nbsp;v&nbsp;rozhledu, osvěcuje ho. Pohřbu žehem se, drahé děti, nebojte,“ pan Kopfrkingl se&nbsp;jemně usmál a&nbsp;všichni se&nbsp;zasmáli po&nbsp;něm, „tohle je&nbsp;kavatina Mefista z&nbsp;Gounodova Fausta, už&nbsp;končí…“ ukázal na&nbsp;rádio.</span></p>
        <p class="chunk" data-nb-ref-number="23" id="chunk23" data-nb-words="58" data-nb-chars="342"><span class="idea" data-nb-ref-number="23" id="idea23" data-nb-words="58" data-nb-chars="342">„A&nbsp;už se&nbsp;někdy stalo, že&nbsp;někdo obživl v&nbsp;rakvi,“ zeptal se&nbsp;Míla, a&nbsp;Lenka, tlustší Lála a&nbsp;Vojtěch se&nbsp;smáli, jen Jan Bettelheim byl trochu vážnější, poslouchal rádio, teď se&nbsp;v&nbsp;něm ozval sladký dvojzpěv sopránu a&nbsp;tenora z&nbsp;posledního dějství Donizettiho Dona Pasquala… a&nbsp;pan Kopfrkingl, zřejmě potěšen tím chlapcovým zájmem, se&nbsp;jemně usmál a&nbsp;řekl:</span></p>
        <p class="chunk" data-nb-ref-number="24" id="chunk24" data-nb-words="35" data-nb-chars="189"><span class="idea" data-nb-ref-number="24" id="idea24" data-nb-words="35" data-nb-chars="189">„Ale kdepak, pane Janáček, to&nbsp;ne. Ještě nikdy v&nbsp;mé praxi se&nbsp;to&nbsp;nestalo. Neobživla ani paní Strunná, ač&nbsp;v&nbsp;rakvi vypadala jako živá, ani slečna Čárská, ač&nbsp;jí&nbsp;bylo třicet a&nbsp;měla před svatbou…“</span></p>
        <p class="chunk" data-nb-ref-number="25" id="chunk25" data-nb-words="15" data-nb-chars="86"><span class="idea" data-nb-ref-number="25" id="idea25" data-nb-words="15" data-nb-chars="86">„Ale někdy se&nbsp;to&nbsp;stalo, že&nbsp;člověk v&nbsp;rakvi obživl,“ namítl Vojtěch, „jednou jsem četl…“</span></p>
        <p class="chunk" data-nb-ref-number="26" id="chunk26" data-nb-words="5" data-nb-chars="30"><span class="idea" data-nb-ref-number="26" id="idea26" data-nb-words="5" data-nb-chars="30">„Já taky,“ řekla tlustší Lála…</span></p>
        <p class="chunk" data-nb-ref-number="27" id="chunk27" data-nb-words="304" data-nb-chars="1761"><span class="idea" data-nb-ref-number="27" id="idea27" data-nb-words="304" data-nb-chars="1761">„Někdy se&nbsp;to&nbsp;stalo,“ přerušil je&nbsp;pan Kopfrkingl vlídně, „stalo, ale to&nbsp;jen proto, že&nbsp;ten člověk nebyl opravdu mrtev. Že&nbsp;když ho&nbsp;kladli do&nbsp;rakve, byl vlastně živý, ale oni to&nbsp;nepoznali… Jen dvěma lidem v&nbsp;dějinách, kteří byli opravdu mrtví, bylo dopřáno, aby v&nbsp;rakvi obživli, a&nbsp;to byla dcera Jáirova a&nbsp;Lazar. Ale to&nbsp;byly výjimky, to&nbsp;byl zázrak. A&nbsp;pak, dcera Jáirova nebyla vlastně v&nbsp;rakvi, ale doma na&nbsp;lůžku, a&nbsp;Lazar také nebyl v&nbsp;rakvi, ale v&nbsp;plátně ve&nbsp;skalním hrobě. Zhola nemožné však je, aby někdo obživl, když stráví hodinu a&nbsp;čtvrt v&nbsp;žárovišti a&nbsp;jeho popel naplní urnu,“ řekl pan Kopfrkingl, upíjeje kávy, zatímco z&nbsp;rádia zněl sladký dvojzpěv z&nbsp;Pasquala. „Když popel naplní urnu, je&nbsp;konec, i&nbsp;kdyby měl člověk ještě sto chutí dát se&nbsp;znovu dohromady, vyskočit a&nbsp;chodit na&nbsp;tom božím světě pár dní, jako třeba zřejmě chudák paní Strunná nebo slečna Čárská. Pohřeb žehem je&nbsp;naprosto jistý a&nbsp;člověka zbaví strachu z&nbsp;obživnutí dokonale. Člověk, který se&nbsp;rozhodne pro žeh, má&nbsp;celý život jistotu, že&nbsp;se&nbsp;ničeho nemusí bát, a&nbsp;může umírat úplně klidně. Žeh ho&nbsp;ušetří všech trápení, kdybychom věřili, že&nbsp;případy obživnutí jsou i&nbsp;dnes. Ale, drahé děti, bát se&nbsp;vskutku nemusíte,“ pan Kopfrkingl s&nbsp;úsměvem zavrtěl hlavou, hledě na&nbsp;stůl, „dnes se&nbsp;to&nbsp;neděje. Když je&nbsp;někdo prohlášen za&nbsp;mrtvého, je&nbsp;mrtev dokonale. Věda v&nbsp;diagnóze smrti je&nbsp;dnes jistá, pan doktor Bettelheim, kdyby tu&nbsp;byl, by&nbsp;to&nbsp;potvrdil nejlépe, a&nbsp;krematorium je&nbsp;zcela spolehlivý mechanismus. Obživnout mohli tu&nbsp;a&nbsp;tam lidé ve&nbsp;středověku, ale tenkrát si&nbsp;lidé nevěděli rady i&nbsp;s&nbsp;věcmi prostšími, než je&nbsp;tak odpovědný a&nbsp;vznešený úřední akt jako prohlášení za&nbsp;mrtvého, nevěděli si&nbsp;rady třeba s&nbsp;morem. To&nbsp;je&nbsp;dvojzpěv,“ usmál se&nbsp;pan Kopfrkingl na&nbsp;Jana, který stále dost poslouchal hudbu, „z Donizettiho Dona Pasquala.“</span></p>
        <p class="chunk" data-nb-ref-number="28" id="chunk28" data-nb-words="34" data-nb-chars="218"><span class="idea" data-nb-ref-number="28" id="idea28" data-nb-words="34" data-nb-chars="218">„Ale může se&nbsp;snad smíchat dohromady popel dvou lidí, kteří k&nbsp;sobě nepatří…“ řekl teď Jan Bettelheim podivně, zřejmě neposlouchal jen rádio, ale i&nbsp;pana Kopfrkingla, a&nbsp;pan Kopfrkingl, zřejmě potěšen, opět zavrtěl hlavou.</span></p>
        <p class="chunk" data-nb-ref-number="29" id="chunk29" data-nb-words="173" data-nb-chars="1009"><span class="idea" data-nb-ref-number="29" id="idea29" data-nb-words="173" data-nb-chars="1009">„Ani to&nbsp;se&nbsp;stát nemůže,“ řekl, „není k&nbsp;tomu možnost. To&nbsp;se&nbsp;mohlo dít ve&nbsp;středověku, když hromadně spalovali na&nbsp;hranicích kacíře. V&nbsp;krematoriu se&nbsp;spaluje každý zvlášť, a&nbsp;to rozžhaveným vzduchem, tělo ani rakev nesmí přijít do&nbsp;styku s&nbsp;ohněm, to&nbsp;je&nbsp;zásada, na&nbsp;to&nbsp;je&nbsp;dokonce jakýsi zákon… a&nbsp;při každé proměně popel propadá mechanicky rošty. Kdyby se&nbsp;to&nbsp;však stát mohlo,“ pan Kopfrkingl se&nbsp;trochu zamyslil, „kdyby se&nbsp;to&nbsp;stát mohlo, nebyla by&nbsp;to&nbsp;tak velká tragédie, jak by&nbsp;se&nbsp;na&nbsp;pohled zdálo. V&nbsp;lidském popelu není totiž rozdíl. Ministerský předseda má&nbsp;stejný popel jako číšnice, ředitel našeho krematoria bude mít stejný popel jako žebrák… Nezáleží ani na&nbsp;tom, jakou kdo má&nbsp;krev, zda v&nbsp;ní je&nbsp;a&nbsp;nebo není kapka německá, to&nbsp;je&nbsp;úplně bezvýznamné,“ pan Kopfrkingl se&nbsp;usmál, „všichni máme tytéž prarodiče, všichni pocházíme z&nbsp;téhož prachu a&nbsp;do téhož se&nbsp;navracíme, všichni máme tentýž původ. A&nbsp;za ten druhý původ, za&nbsp;ten dočasný, nynější, nikdo nemůže, nemá vůbec žádnou cenu. Nakonec je&nbsp;tentýž šedobílý popel ze&nbsp;všech.“</span></p>
        <p class="chunk" data-nb-ref-number="30" id="chunk30" data-nb-words="11" data-nb-chars="60"><span class="idea" data-nb-ref-number="30" id="idea30" data-nb-words="11" data-nb-chars="60">Pak ke&nbsp;stolu zamířila kočka, pan Kopfrkingl se&nbsp;usmál a&nbsp;řekl:</span></p>
        <p class="chunk" data-nb-ref-number="31" id="chunk31" data-nb-words="161" data-nb-chars="934"><span class="idea" data-nb-ref-number="31" id="idea31" data-nb-words="161" data-nb-chars="934">„V&nbsp;některých státech spalují po&nbsp;smrti i&nbsp;zvířata. Zákony tam slouží i&nbsp;zvířatům, nejen lidem. Zvířata jsou naši bratři a&nbsp;my nemáme působit bolest ani jim. Kdo má&nbsp;pro jejich smutné uzavřené duše cit, tomu neublíží ani nejobávanější šelma. Ani leopard…“ usmál se&nbsp;pan Kopfrkingl na&nbsp;Lakmé, která právě upíjela čaj, a&nbsp;na její krajkový límeček, který se&nbsp;na&nbsp;jejích tmavých šatech hezky bělal, „v naší krásné knize o&nbsp;Tibetu je&nbsp;o&nbsp;tom jedna krásná pasáž. Pasáž, jak se&nbsp;hoch střetl v&nbsp;džungli tváří v&nbsp;tvář s&nbsp;leopardem. Večer potmě ulehl hoch do&nbsp;křoví, a&nbsp;když se&nbsp;ráno probudil, viděl leoparda, který ležel pár kroků od&nbsp;něho. Hleděli na&nbsp;sebe a&nbsp;leopard chlapci neublížil. Později se&nbsp;z&nbsp;toho chlapce stal mnich a&nbsp;nakonec dalajláma. Chce to&nbsp;čisté srdce, něžné bratrské duše to&nbsp;vycítí. Běž, nebeská,“ pohladil kočku u&nbsp;nohy, „zavoláme tě, až&nbsp;se&nbsp;budeme fotografovat. Aby i&nbsp;tvá nynější podoba byla zvěčněna… jednou sama sebe nepoznáš…“ dodal tiše a&nbsp;pak řekl:</span></p>
        <p class="chunk" data-nb-ref-number="32" id="chunk32" data-nb-words="53" data-nb-chars="303"><span class="idea" data-nb-ref-number="32" id="idea32" data-nb-words="53" data-nb-chars="303">„V&nbsp;rádiu teď hrají velkou árii z&nbsp;Belliniho Normy, zpívá ji&nbsp;slavná italská pěvkyně… myslím, že&nbsp;v&nbsp;novinách je&nbsp;ještě něco, co&nbsp;jsme nečetli, teď po&nbsp;tom záboru Sudet žijeme jak v&nbsp;obleženém táboře,“ a&nbsp;pak, zatímco v&nbsp;rádiu zpíval italský soprán Casta divu z&nbsp;Normy, sáhl pan Kopfrkingl ještě jednou po&nbsp;novinách.</span></p>
        <p class="chunk" data-nb-ref-number="33" id="chunk33" data-nb-words="195" data-nb-chars="1191"><span class="idea" data-nb-ref-number="33" id="idea33" data-nb-words="195" data-nb-chars="1191">„Ano, zde,“ řekl, „věda o&nbsp;dvouhlavé dívce. Věda o&nbsp;dvouhlavé dívce…“ usmál se&nbsp;s&nbsp;pohledem na&nbsp;stůl a&nbsp;četl: „Srostlá děvčátka měla samostatné hlavy, šíje, horní končetiny a&nbsp;hrudníky s&nbsp;příslušnými útrobami, ale společné břicho a&nbsp;jediný pár dolních končetin. Měla dvě samostatné páteře, a&nbsp;tedy i&nbsp;dvojí nervový systém, dvojí míchu a&nbsp;dvojí mozek. Duševní život děvčátek byl naprosto samostatný. Každá samostatně usínala a&nbsp;probouzela se. Zrůda vydržela žít celý rok. Představ si, Jane,“ pan Kopfrkingl se&nbsp;s&nbsp;úsměvem otočil k&nbsp;Janu Bettelheimovi, „byla-li ta&nbsp;<em>zrůda</em> zpopelněna, byl její popel smíchán a&nbsp;nic se&nbsp;nestalo. Tady dokonce ani oddělit nešel… Představ si, Zininko,“ s&nbsp;úsměvem se&nbsp;otočil k&nbsp;Zině, „představ si, že&nbsp;bys měla dvě hlavy, mohla současně vykonávat dvě práce, mohla současně myslit na&nbsp;dvě různé věci, mohla současně cítit dva různé city, to&nbsp;je&nbsp;dvakrát delší život. Život vskutku požehnaný. Tak se, drahé děti, ještě jednou napijme. Nebeská, nalej také ještě dívkám a&nbsp;chlapcům, Janovi a&nbsp;Milimu snad ne, nepijí, jsou ještě mladí, v&nbsp;rádiu stále ještě hrají árii z&nbsp;Normy.“ Pak pan Kopfrkingl upil kávy, pohlédl na&nbsp;poloprázdné mísy s&nbsp;chlebíčky, věnečky a&nbsp;dorty, také na&nbsp;misky s&nbsp;mandlemi a&nbsp;řekl:</span></p>
        <p class="chunk" data-nb-ref-number="34" id="chunk34" data-nb-words="23" data-nb-chars="126"><span class="idea" data-nb-ref-number="34" id="idea34" data-nb-words="23" data-nb-chars="126">„Tak jste pojedli už&nbsp;aspoň trochu, aspoň trochu se&nbsp;<em>nasytili…</em> a&nbsp;tak co&nbsp;že&nbsp;byste se, pane Janáček, pokusil o&nbsp;nějaký ten snímek?“</span></p>
        <p class="chunk" data-nb-ref-number="35" id="chunk35" data-nb-words="49" data-nb-chars="266"><span class="idea" data-nb-ref-number="35" id="idea35" data-nb-words="49" data-nb-chars="266">Udělali skupinku, pan Kopfrkingl vzal kočku na&nbsp;klín a&nbsp;sedl si&nbsp;s&nbsp;Lakmé doprostřed, k&nbsp;nim si&nbsp;stoupla Zina a&nbsp;Mili, ostatní děvčata a&nbsp;chlapci si&nbsp;stoupli za&nbsp;ně. A&nbsp;Míla žertovně zatřepal prsty, řekl, aby byli chvíli bez hnutí, a&nbsp;v&nbsp;doprovodu božské hudby z&nbsp;Normy je&nbsp;zmáčkl.</span></p>
        <p class="chunk" data-nb-ref-number="36" id="chunk36" data-nb-words="66" data-nb-chars="388"><span class="idea" data-nb-ref-number="36" id="idea36" data-nb-words="66" data-nb-chars="388">„Fotografie je,“ řekl pan Kopfrkingl, když to&nbsp;bylo hotovo, „taková věčná konzerva právě přítomného času. U&nbsp;nás v&nbsp;krematoriu se&nbsp;fotografuje též, jen žertovně třepat prsty se&nbsp;nemusí a&nbsp;také říkat lidem, aby byli chvíli bez pohnutí, protože se&nbsp;zvěčňují lidé v&nbsp;rakvích. Pro ty&nbsp;už&nbsp;tohle třepání není třeba a&nbsp;bez pohnutí jsou už&nbsp;trvale… Lidé si&nbsp;to&nbsp;kupují na&nbsp;památku. Ovšem, ti&nbsp;pozůstalí…“ dodal.</span></p>
        <p class="chunk" data-nb-ref-number="37" id="chunk37" data-nb-words="31" data-nb-chars="173"><span class="idea" data-nb-ref-number="37" id="idea37" data-nb-words="31" data-nb-chars="173">Pan Kopfrkingl podržel na&nbsp;klíně kočku a&nbsp;Míla ho&nbsp;vzal podruhé, jen s&nbsp;rodinou&nbsp;– s&nbsp;Lakmé, Zinou a&nbsp;Milivojem, prsty už&nbsp;tentokrát netře­pal, byli chvíli bez pohnutí sami od&nbsp;sebe.</span></p>
        <p class="chunk" data-nb-ref-number="38" id="chunk38" data-nb-words="29" data-nb-chars="177"><span class="idea" data-nb-ref-number="38" id="idea38" data-nb-words="29" data-nb-chars="177">„Lidé si&nbsp;rádi připomenou v&nbsp;rodinném albu pohřeb stejně jako svatbu,“ řekl pan Kopfrkingl, když to&nbsp;bylo hotovo, „dva nejposvátnější obřady v&nbsp;životě. Je&nbsp;to&nbsp;památka na&nbsp;věčné časy.“</span></p>
        <p class="chunk" data-nb-ref-number="39" id="chunk39" data-nb-words="37" data-nb-chars="200"><span class="idea" data-nb-ref-number="39" id="idea39" data-nb-words="37" data-nb-chars="200">Pak se&nbsp;nabídl syn nešťastného pana Prachaře, že&nbsp;to&nbsp;teď zmáčkne on, aby si&nbsp;mohl Míla stoupnout k&nbsp;ostatním, a&nbsp;pan Kopfrkingl kývl. Opět seděl s&nbsp;kočkou na&nbsp;klíně, Lakmé vedle něho a&nbsp;ostatní stáli za&nbsp;nimi.</span></p>
        <p class="chunk" data-nb-ref-number="40" id="chunk40" data-nb-words="44" data-nb-chars="223"><span class="idea" data-nb-ref-number="40" id="idea40" data-nb-words="44" data-nb-chars="223">„A&nbsp;teď ještě vy&nbsp;se&nbsp;Zinou,“ usmál se&nbsp;pan Kopfrkingl na&nbsp;Mílu, když bylo hotovo i&nbsp;to, „teď vás zas zmáčknu já, jen mi&nbsp;to, pane Janáček, laskavě nařiďte.“ A&nbsp;když to&nbsp;Míla nařídil a&nbsp;stoupl si&nbsp;k&nbsp;Zině, pan Kopfrkingl zmáčkl a&nbsp;řekl:</span></p>
        <p class="chunk" data-nb-ref-number="41" id="chunk41" data-nb-words="36" data-nb-chars="204"><span class="idea" data-nb-ref-number="41" id="idea41" data-nb-words="36" data-nb-chars="204">„Nic v&nbsp;životě lidském není jisté. Budoucnost je&nbsp;vždycky nejistá a&nbsp;tahle nejistota je&nbsp;zdroj všeho strachu. <em>Ale aspoň</em> jediná věc v&nbsp;životě je&nbsp;jistá, a&nbsp;to je&nbsp;smrt. Takže vlastně vskutku… zaplať pánbůh za&nbsp;ni…“</span></p>
        <p class="chunk" data-nb-ref-number="42" id="chunk42" data-nb-words="15" data-nb-chars="78"><span class="idea" data-nb-ref-number="42" id="idea42" data-nb-words="15" data-nb-chars="78">V&nbsp;rádiu skončila velká árie z&nbsp;Normy a&nbsp;v&nbsp;jídelně se&nbsp;na&nbsp;chvíli rozhostilo ticho.</span></p>
        <p class="chunk" data-nb-ref-number="43" id="chunk43" data-nb-words="31" data-nb-chars="170"><span class="idea" data-nb-ref-number="43" id="idea43" data-nb-words="31" data-nb-chars="170">„Snad bůh dá, že&nbsp;se&nbsp;to&nbsp;povede,“ usmál se&nbsp;pan Kopfrkingl a&nbsp;myslil ještě ty&nbsp;fotky, „bude to&nbsp;vzpomínka na&nbsp;celý život. Uložte si&nbsp;přístroj, pane Janáček, ať&nbsp;se&nbsp;vám nepoškodí…“</span></p>
        <p class="chunk" data-nb-ref-number="44" id="chunk44" data-nb-words="54" data-nb-chars="308"><span class="idea" data-nb-ref-number="44" id="idea44" data-nb-words="54" data-nb-chars="308">„Já jsem se&nbsp;chtěla ještě na&nbsp;něco zeptat,“ řekla tlustší Lála s&nbsp;pohledem na&nbsp;Mílu, který si&nbsp;ukládal přístroj do&nbsp;pouzdra, a&nbsp;na Miliho, který zobal mandle, a&nbsp;když pan Kopfrkingl s&nbsp;vlídným úsměvem kývl, řekla: „Jak je&nbsp;to&nbsp;vlastně s&nbsp;tím balzamováním. Když se&nbsp;někdo balzamuje, jako to&nbsp;třeba dělali ve&nbsp;starém Egyptě…“</span></p>
        <p class="chunk" data-nb-ref-number="45" id="chunk45" data-nb-words="103" data-nb-chars="618"><span class="idea" data-nb-ref-number="45" id="idea45" data-nb-words="103" data-nb-chars="618">„To by&nbsp;byl, slečno Lálo, delší výklad,“ usmál se&nbsp;pan Kopfrkingl a&nbsp;lehce mávl rukou, „je to&nbsp;vlastně <em>proti přírodě.</em> Proti přírodě, protože se&nbsp;pak člověk nenavrací v&nbsp;prach, z&nbsp;něhož vzešel, anebo to, než se&nbsp;rozpadne, trvá celá tisíciletí. Balzamovat možno jenom světce nebo výjimečné zjevy v&nbsp;dějinách, kteří vracet se&nbsp;v&nbsp;prach už&nbsp;nemají zapotřebí. V&nbsp;Egyptě mohli balzamovat některé faraóny, balzamován mohl být Spasitel, třeba také Mojžíš… balzamován může být dnes dalajláma v&nbsp;Tibetu… ale taková paní Strunná nebo slečna Čárská, to&nbsp;by&nbsp;byl hřích. Těm by&nbsp;to&nbsp;nepomohlo, ale naopak.“ Pak se&nbsp;pan Kopfrkingl otočil k&nbsp;Zině a&nbsp;řekl:</span></p>
        <p class="chunk" data-nb-ref-number="46" id="chunk46" data-nb-words="107" data-nb-chars="609"><span class="idea" data-nb-ref-number="46" id="idea46" data-nb-words="107" data-nb-chars="609">„No a&nbsp;teď, protože máš sedmnácté narozeniny a&nbsp;tak vzácné hosty, měla bys také něco zahrát na&nbsp;klavír. Vy&nbsp;jistě, slečno Lálo,“ otočil se&nbsp;k&nbsp;tlustší Lále, „máte ráda hudbu, pan Janáček též…“ a&nbsp;když oba přisvědčili, pan Kopfrkingl řekl: „Citliví lidé hudbu milují. To&nbsp;je&nbsp;dobře. Nejste náhodou, pane <em>Janáček,</em> příbuzní s…“ ale pak se&nbsp;znovu otočil k&nbsp;Zině a&nbsp;řekl: „Ať se&nbsp;potěšíme klavírem. Nemáš tu, Zino, ty&nbsp;Mahlerovy Písně o&nbsp;mrtvých dětech?“ Šli do&nbsp;obýváku, kde by! klavír, nad nímž visely mouchy, Zina začala hrát nějakou skočnou a&nbsp;pan Kopfrkingl si&nbsp;vzpomněl, že&nbsp;musí říct Milimu, že&nbsp;jdou ve&nbsp;středu s&nbsp;Willim na&nbsp;box.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./spalovac_mrtvol_013.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-x5EUMx3hhXwlnmb8jNuT80IFyXbfgPpvQLiBBlogboo="></script>
  </body>
</html>