<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="6">
    <meta name="apple-mobile-web-app-capable" content="yes">
    <title>6</title>
    <link rel="stylesheet" href="./style/style.min.css" media="screen" integrity="sha256-0HU4DyeVQ9j1CgbQEvEhFsHtFoxn1ab6NeCS4IOAoDA=">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <meta name="order" content="7">
    <link rel="prev" href="./spalovac_mrtvol_010.html">
    <link rel="next" href="./spalovac_mrtvol_012.html">
    <link rel="self" href="spalovac_mrtvol_011.html">
    <meta name="identifier" content="fuks-spalovac-mrtvol-2a2a859">
    <meta name="role" content="chapter">
  </head>
  <body data-nb-words="3989" data-nb-chars="22879" class="nb-role-chapter nb-custom-style">
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./spalovac_mrtvol_010.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" id="chunk1" data-nb-words="1" data-nb-chars="1"><span class="idea" data-nb-ref-number="1" id="idea1" data-nb-words="1" data-nb-chars="1">6</span></h1>
        <p class="chunk" data-nb-ref-number="2" id="chunk2" data-nb-words="45" data-nb-chars="298"><span class="idea" data-nb-ref-number="2" id="idea2" data-nb-words="45" data-nb-chars="298">Dosavadní vláda odstoupila a&nbsp;v&nbsp;čelo nové nastoupil jednooký generál, pak vyhlásili mobilizaci. Život se&nbsp;ocitl v&nbsp;děsném kole, ale všechno drželo pohromadě, běželo, letělo vpřed, jen doletět, narazit a&nbsp;tasit zbraně. Za&nbsp;několik dní po&nbsp;vyhlášení mobilizace přinesl pan Fenek do&nbsp;krematoria zvláštní věc.</span></p>
        <p class="chunk" data-nb-ref-number="3" id="chunk3" data-nb-words="86" data-nb-chars="571"><span class="idea" data-nb-ref-number="3" id="idea3" data-nb-words="86" data-nb-chars="571">„Vidíte to, pane Kopfrkingl,“ hořekoval ve&nbsp;vrátnici a&nbsp;strkal panu Kopfrkinglovi pod oči jakousi zasklenou vitrínku, „vidíte to? Tady na&nbsp;těch papírových čtverečcích jsou nalepené mouchy. Tady ty&nbsp;se&nbsp;jmenují banánové čili drosophily, hmyz dvoukřídlý, pane Kopfrkingl, zkoušejí na&nbsp;nich dědičnost. Tahle, pane Kopfrkingl,“ pan Fenek ukázal dlouhým nehtem na&nbsp;malíčku, „má dvě stě druhů a&nbsp;tahle se&nbsp;jmenuje drosophila <em>funebris.</em> Nechtěl byste tu&nbsp;vitrínku? Dal bych vám ji, pane Kopfrkingl, lacino. Za&nbsp;špetku…“ pan Fenek ztišil hlas a&nbsp;pozdvihl své zaslzené oči, „za špetku morfia…“</span></p>
        <p class="chunk" data-nb-ref-number="4" id="chunk4" data-nb-words="58" data-nb-chars="369"><span class="idea" data-nb-ref-number="4" id="idea4" data-nb-words="58" data-nb-chars="369">„Je to&nbsp;dekorace,“ řekl pan Kopfrkingl, hledě na&nbsp;vitrínku, a&nbsp;myslil to&nbsp;vážně, „mám pro takovýhle mouchy, pane Fenek, smysl. Kdysi to&nbsp;byly živé bytosti, bzučely, létaly, na&nbsp;těchhle dokonce zkoušeli dědičnost, říkáte, teď jsou nalepeny na&nbsp;papírkách. V&nbsp;koupelně máme na&nbsp;špendlíku motýla. Ale,“ řekl pak, „kde bych vzal, pane Fenek, morfium? Vždyť já&nbsp;nekouřím ani cigarety.“</span></p>
        <p class="chunk" data-nb-ref-number="5" id="chunk5" data-nb-words="7" data-nb-chars="59"><span class="idea" data-nb-ref-number="5" id="idea5" data-nb-words="7" data-nb-chars="59">„Máte přece nějakého inženýra chemie…“ zahořekoval podivín.</span></p>
        <p class="chunk" data-nb-ref-number="6" id="chunk6" data-nb-words="26" data-nb-chars="153"><span class="idea" data-nb-ref-number="6" id="idea6" data-nb-words="26" data-nb-chars="153">„Inženýr Reinke teď není v&nbsp;Praze,“ odvětil pan Kopfrkingl, „je mobilizace, všechno je&nbsp;v&nbsp;kole, všechno běží, letí, jen doletět… on&nbsp;je&nbsp;asi někde v&nbsp;terénu…“</span></p>
        <p class="chunk" data-nb-ref-number="7" id="chunk7" data-nb-words="49" data-nb-chars="280"><span class="idea" data-nb-ref-number="7" id="idea7" data-nb-words="49" data-nb-chars="280">„Tak mi&nbsp;to&nbsp;dáte, až&nbsp;se&nbsp;vrátí,“ řekl pan Fenek a&nbsp;strkal panu Kopfrkinglo­vi vitrínku, „já špetku něčeho snad ještě mám, vemte si&nbsp;to. Vemte si&nbsp;to&nbsp;už&nbsp;tady kvůli té&nbsp;funebrácké…“ ukázal na&nbsp;černou mouchu, „vemte si&nbsp;to, pane Kopfrkingl…“ a&nbsp;pan Kopfrkingl kývl, poděkoval a&nbsp;vitrínku vzal.</span></p>
        <p class="chunk" data-nb-ref-number="8" id="chunk8" data-nb-words="25" data-nb-chars="148"><span class="idea" data-nb-ref-number="8" id="idea8" data-nb-words="25" data-nb-chars="148">Chodby voněly lyzolem, paní Lišková stála s&nbsp;šátkem v&nbsp;ruce na&nbsp;konci chodby přede dveřmi přípravny, chystala se&nbsp;odejít, Beran a&nbsp;Zajíc tu&nbsp;ještě nebyli.</span></p>
        <p class="chunk" data-nb-ref-number="9" id="chunk9" data-nb-words="22" data-nb-chars="121"><span class="idea" data-nb-ref-number="9" id="idea9" data-nb-words="22" data-nb-chars="121">„Jsem tady dnes brzy,“ řekl pan Kopfrkingl paní Liškové, když k&nbsp;ní došel s&nbsp;vitrínkou pod paží, „to abych mohl vidět vás.“</span></p>
        <p class="chunk" data-nb-ref-number="10" id="chunk10" data-nb-words="10" data-nb-chars="61"><span class="idea" data-nb-ref-number="10" id="idea10" data-nb-words="10" data-nb-chars="61">„Vidíte lepší věci,“ řekla nejistě a&nbsp;poslepu si&nbsp;vázala šátek.</span></p>
        <p class="chunk" data-nb-ref-number="11" id="chunk11" data-nb-words="88" data-nb-chars="508"><span class="idea" data-nb-ref-number="11" id="idea11" data-nb-words="88" data-nb-chars="508">„To myslíte tady ty&nbsp;rozpadající se&nbsp;ubohé?“ ukázal pan Kopfrkingl zpět na&nbsp;žároviště hlavou, neboť pod paží měl vitrínku a&nbsp;v&nbsp;ruce ještě aktovku, „drahá, jsem spořádaný člověk a&nbsp;tohle mě&nbsp;může dojímat. Ale vy&nbsp;jste živá. Jak dlouho vůbec takhle žijete? Copak je&nbsp;smysl vašeho života v&nbsp;tom, abyste tu&nbsp;každý den ráno uklízela? Abyste každé ráno vstávala, jela sem, tady uklízela a&nbsp;pak se&nbsp;zase vracívala domů… víte, paní Lišková, já&nbsp;jsem na&nbsp;vás v&nbsp;posledních dnech myslil často, dokonce i&nbsp;v&nbsp;ordinaci lékaře.“ Pak řekl:</span></p>
        <p class="chunk" data-nb-ref-number="12" id="chunk12" data-nb-words="69" data-nb-chars="390"><span class="idea" data-nb-ref-number="12" id="idea12" data-nb-words="69" data-nb-chars="390">„Víte, jaká je&nbsp;doba, je&nbsp;mobilizace. Měla byste se&nbsp;k&nbsp;někomu přimknout, kdo by&nbsp;vás chránil, a&nbsp;ne být takhle sama. Pojďte si&nbsp;dnes večer o&nbsp;tom pohovořit. Trochu se&nbsp;pobavit, pookřát, přijít na&nbsp;jiné myšlenky,“ řekl a&nbsp;hledě na&nbsp;její obnažený krk, trochu k&nbsp;ní přistoupil. Vytřeštila oči, vykřikla a&nbsp;dala se&nbsp;na&nbsp;pomalý útěk chodbou kolem žárovišť k&nbsp;šatně. Zepředu se&nbsp;ozval hlas paní Podzimkové, co&nbsp;je.</span></p>
        <p class="chunk" data-nb-ref-number="13" id="chunk13" data-nb-words="17" data-nb-chars="103"><span class="idea" data-nb-ref-number="13" id="idea13" data-nb-words="17" data-nb-chars="103">„Vražda v&nbsp;krematoriu,“ zvolal pan Kopfrkingl s&nbsp;vitrínkou a&nbsp;aktovkou v&nbsp;ruce, „paní Lišková se&nbsp;mě&nbsp;lekla.“</span></p>
        <p class="chunk" data-nb-ref-number="14" id="chunk14" data-nb-words="13" data-nb-chars="70"><span class="idea" data-nb-ref-number="14" id="idea14" data-nb-words="13" data-nb-chars="70">Paní Podzimková došla, pan Kopfrkingl se&nbsp;na&nbsp;ni&nbsp;usmál, i&nbsp;ona se&nbsp;usmála.</span></p>
        <p class="chunk" data-nb-ref-number="15" id="chunk15" data-nb-words="15" data-nb-chars="86"><span class="idea" data-nb-ref-number="15" id="idea15" data-nb-words="15" data-nb-chars="86">„Pane Kopfrkingl, vy&nbsp;žertujete a&nbsp;mně jde mráz po&nbsp;zádech. U&nbsp;žárovišť se&nbsp;žertovat nemá.“</span></p>
        <p class="chunk" data-nb-ref-number="16" id="chunk16" data-nb-words="56" data-nb-chars="328"><span class="idea" data-nb-ref-number="16" id="idea16" data-nb-words="56" data-nb-chars="328">„Máte pravdu,“ usmál se&nbsp;pan Kopfrkingl, „ale vždyť víte, paní Podzimková, že&nbsp;jsem to&nbsp;zle nemyslil. Paní Lišková je&nbsp;hezká opuštěná žena, nikoho nemá, doba je&nbsp;zlá, mobilizace, chtěl jsem si&nbsp;s&nbsp;ní trochu promluvit, porozprávět, někam ji&nbsp;pozvat, třeba k&nbsp;nám…“ řekl, „…&nbsp;chudák se&nbsp;snad lekla. No, snad ji&nbsp;budu moci pozvat někdy jindy.“</span></p>
        <p class="chunk" data-nb-ref-number="17" id="chunk17" data-nb-words="249" data-nb-chars="1376"><span class="idea" data-nb-ref-number="17" id="idea17" data-nb-words="249" data-nb-chars="1376">„Víš, Jozífku,“ řekl Zajícovi v&nbsp;šatně, když se&nbsp;hovořilo mobilizaci a&nbsp;Němcích, a&nbsp;hleděl i&nbsp;na Berana a&nbsp;Dvořáka, který stál v&nbsp;koutě u&nbsp;věšáku a&nbsp;tiše si&nbsp;zapínal montérky, „doba je&nbsp;vskutku zlá, je&nbsp;mobilizace. Ale tohle všechno je&nbsp;politika a&nbsp;ta mě&nbsp;nebaví. Já&nbsp;jsem proti pronásledování, utrpení, bídě a&nbsp;hlavně proti válce. Já&nbsp;jsem jednu zažil a&nbsp;mám jí&nbsp;dost na&nbsp;celý život. Vím, jak lidé zkusili. Manželské rozvraty, zničené rodiny, krev, trpěli i&nbsp;koně… jsem proti válce, to&nbsp;je&nbsp;má&nbsp;politika. A&nbsp;říkám to, i&nbsp;když mám tu&nbsp;kapku německé krve a&nbsp;má žena je&nbsp;Němka po&nbsp;matce, za&nbsp;původ nikdo nemůže. Tak už&nbsp;vás tréma trochu přešla, pane Dvořák?“ kývl do&nbsp;kouta, kde se&nbsp;u&nbsp;věšáku pan Dvořák stále ještě tiše zapínal, „už méně kouříte než dřív, brzy tu&nbsp;budete jako doma a&nbsp;snad přestanete kouřit úplně. Naše Zina,“ usmál se, vyjímaje z&nbsp;aktovky svačinu, „bude mít narozeniny, ani nevím, co&nbsp;bych měl tomu dítěti koupit. Dozvěděli jsme se&nbsp;právě, že&nbsp;má&nbsp;známost s&nbsp;jakýmsi panem Mílou, známe ho&nbsp;zatím z&nbsp;fotky, zdá se&nbsp;to&nbsp;být hodný, slušný hoch z&nbsp;nejlepší rodiny. Ale kdybychom ho&nbsp;už&nbsp;znali, na&nbsp;dárek bych se&nbsp;ho&nbsp;zeptat nemohl, ten by&nbsp;to&nbsp;vyzradil. A&nbsp;tak nevím, co&nbsp;bych jí&nbsp;měl koupit,“ opakoval a&nbsp;pohlédl na&nbsp;vitrínku s&nbsp;mouchami, kterou předtím postavil do&nbsp;rohu, „nevíte, pane Dvořák, co&nbsp;by&nbsp;pro sedmnáctiletou dívku bylo nejvhodnější? Vy&nbsp;snad máte o&nbsp;tom lepší přehled než já, víte asi, co&nbsp;taková děvčata mají ráda.“</span></p>
        <p class="chunk" data-nb-ref-number="18" id="chunk18" data-nb-words="16" data-nb-chars="94"><span class="idea" data-nb-ref-number="18" id="idea18" data-nb-words="16" data-nb-chars="94">„Ani nevím,“ usmál se&nbsp;mladík u&nbsp;věšáku nejistě a&nbsp;pohlédl na&nbsp;vitrínku v&nbsp;rohu, „snad bonboniéru.“</span></p>
        <p class="chunk" data-nb-ref-number="19" id="chunk19" data-nb-words="9" data-nb-chars="50"><span class="idea" data-nb-ref-number="19" id="idea19" data-nb-words="9" data-nb-chars="50">„Látku na&nbsp;šaty,“ řekl Zajíc a&nbsp;pohlédl na&nbsp;vitrínku.</span></p>
        <p class="chunk" data-nb-ref-number="20" id="chunk20" data-nb-words="31" data-nb-chars="183"><span class="idea" data-nb-ref-number="20" id="idea20" data-nb-words="31" data-nb-chars="183">„Čerta,“ řekl Beran, „proč látku. Šaty hotový. Hotový šaty, aby se&nbsp;do&nbsp;nich mohla hned oblíct. Mobilizace není,“ dodal a&nbsp;pohlédl na&nbsp;vitrínku, „žádná politika, to&nbsp;je&nbsp;obrana! To&nbsp;je&nbsp;boj!“</span></p>
        <p class="chunk" data-nb-ref-number="21" id="chunk21" data-nb-words="154" data-nb-chars="895"><span class="idea" data-nb-ref-number="21" id="idea21" data-nb-words="154" data-nb-chars="895">„Mobilizace není žádná politika, to&nbsp;je&nbsp;obrana. To&nbsp;je&nbsp;boj,“ řekl pan Kopfrkingl Lakmé doma v&nbsp;obývacím pokoji, když si&nbsp;stoupl na&nbsp;židli, aby zavěsil vitrínku s&nbsp;mouchami nad klavír, „to mi&nbsp;dnes řekl v&nbsp;šatně pan Beran. Nedávno jsem potkal před domem pana doktora Bettelheima, právě vystupoval z&nbsp;auta a&nbsp;tak jsme se&nbsp;na&nbsp;chvilku zastavili. Násilí se&nbsp;nikomu nadlouho nevyplácí, řekl mi, s&nbsp;tím se&nbsp;vystačí jen krátce, dějiny se&nbsp;jím psát nedají. Lidi je&nbsp;možno omráčit, zastrašit, vehnat pod zem, ale na&nbsp;jak dlouho, řekl mi, žijeme přece v&nbsp;civilizovaném světě, v&nbsp;Evropě ve&nbsp;dvacátém století, a&nbsp;doložil mi&nbsp;to&nbsp;tím obrazem, co&nbsp;má&nbsp;v&nbsp;ordinaci, je&nbsp;na&nbsp;něm zpodoben únos ženy hrabětem Bethlénem, který se&nbsp;nezdařil. Ale Židé byli pronásledováni vždycky, řekl mi, a&nbsp;to mi&nbsp;s&nbsp;tou jeho teorií <em>krátkodechosti</em> násilí nějak nejde dohromady.“ Pan Kopfrkingl na&nbsp;židli pohlédl na&nbsp;vitrínku s&nbsp;mouchami, kterou držel v&nbsp;ruce, a&nbsp;řekl:</span></p>
        <p class="chunk" data-nb-ref-number="22" id="chunk22" data-nb-words="421" data-nb-chars="2449"><span class="idea" data-nb-ref-number="22" id="idea22" data-nb-words="421" data-nb-chars="2449">„V&nbsp;tom, že&nbsp;za&nbsp;štěstí, spravedlnost a&nbsp;mír se&nbsp;musí bojovat, má&nbsp;asi náš německý Willi pravdu. Ostatně, to&nbsp;je&nbsp;asi všeobecně známo, to&nbsp;není žádný jeho výmysl, ten náš pan Beran by&nbsp;to&nbsp;zřejmě asi tvrdil také. Ale Willi má&nbsp;možná pravdu i&nbsp;v&nbsp;tom, že&nbsp;štěstí mohou vybojovat jen silní, stoprocentní lidé. Slabí asi sotva mohou odstranit pronásledování, vykořisťování, bídu, ti&nbsp;mohou, chudáci, jen trpět.“ Pan Kopfrkingl si&nbsp;podržel vitrínku s&nbsp;mouchami na&nbsp;zdi a&nbsp;pak řekl: „Když si&nbsp;pomyslím na&nbsp;toho našeho chudáka pana Fenka… ale co,“ smutně pohlédl, když Lakmé vzhlédla k&nbsp;němu na&nbsp;židli, „snad je&nbsp;to&nbsp;morfinista. Morfinismus je&nbsp;strašná zhouba, drahá,“ kývl a&nbsp;opět si&nbsp;přidržel vitrínku s&nbsp;mouchami na&nbsp;zdi, „daleko horší, než když někdo pije a&nbsp;kouří. Chudák pan Fenek, jak by&nbsp;ten mohl s&nbsp;tím svým dlouhým nehtem na&nbsp;malíčku a&nbsp;s&nbsp;tím kumbálkem, co&nbsp;má&nbsp;za&nbsp;zády, odstraňovat vykořisťování nebo bojovat za&nbsp;mír, sám se&nbsp;sotva klepe, není s&nbsp;to ani kloudně promluvit s&nbsp;ředitelem. Chudák pan Prachař ze&nbsp;třetího patra, co&nbsp;by&nbsp;mohl asi dělat ten, už&nbsp;dlouho jsem paní Prachařovou nepotkal, jen aby nebyl po&nbsp;něm ten chlapec, vskutku, může se&nbsp;to&nbsp;dědit…“pan Kopfrkingl pohlédl na&nbsp;mouchy ve&nbsp;vitrínce, „dědičnost dokázaly i&nbsp;<em>mouchy.</em> U&nbsp;nás je&nbsp;jeden mladík,“ řekl pan Kopfrkingl a&nbsp;podržel si&nbsp;vitrínku na&nbsp;zdi, „pan Dvořák. Když nastupoval, skoro neuhasil cigaretu, jak kouřil, dnes ho&nbsp;už&nbsp;tréma trochu přechází a&nbsp;díkybohu kouří už&nbsp;méně. Snad jednou přestane vůbec, přál bych mu&nbsp;to&nbsp;ze&nbsp;srdce… Pan Strauss,“ řekl pan Kopfrkingl pak, když slezl ze&nbsp;židle a&nbsp;zkoumal, zda vitrínku zavěsil rovně, „pan Strauss má&nbsp;s&nbsp;přihláškami žehu úspěch. Lidé v&nbsp;cukrovinkách jsou jemní, vlídní, dobří, mají pro tyhle věci smysl, myslím na&nbsp;to, jak pro pohřby žehem získat další agenty. Myslím, že&nbsp;by&nbsp;stejně vhodní byli i&nbsp;cestující v&nbsp;dětských hračkách a&nbsp;kosmetice, možná že&nbsp;i&nbsp;ve špercích. To&nbsp;víš, drahá,“ usmál se&nbsp;na&nbsp;Lakmé, čistě hadříkem sedátko židle, „musím se&nbsp;o&nbsp;vás starat ještě víc, mám výčitky. Doktor Bettelheim nad námi má&nbsp;krásný obraz, auto, Willi také, no, nezávidím jim to, přeju jim to,“ řekl upřímně, „jsou to&nbsp;dobří, slušní, pracovití lidé, my&nbsp;nemáme auto, ale zato máme tenhle požehnaný domov,“ ukázal na&nbsp;obývací pokoj, „a svou lásku. To&nbsp;je&nbsp;víc. Nejsi, Lakmé, v&nbsp;poslední době nějak smutná,“ řekl nejistě a&nbsp;vzal kleštičky, kterými předtím zatloukal hřebík do&nbsp;zdi, „nebolí tě&nbsp;něco, netrápí, nemáš nějakou starost,“ a&nbsp;když se&nbsp;Lakmé usmála a&nbsp;dala mu&nbsp;ruku na&nbsp;rameno, kývl, pohladil ji&nbsp;po&nbsp;černých vlasech a&nbsp;řekl:</span></p>
        <p class="chunk" data-nb-ref-number="23" id="chunk23" data-nb-words="86" data-nb-chars="475"><span class="idea" data-nb-ref-number="23" id="idea23" data-nb-words="86" data-nb-chars="475">„Čarokrásná bude mít narozeniny, musíme jí&nbsp;dát něco pěkného. Pan Zajíc radil látku na&nbsp;šaty, pan Beran říkal šaty hotové, aby si&nbsp;je&nbsp;hned mohla vzít, něco na&nbsp;tom je. Musím se&nbsp;po&nbsp;něčem poohlédnout. Musím brzy zajít k&nbsp;panu Kádnerovi na&nbsp;Ovocný trh a&nbsp;při té&nbsp;příležitosti bych se&nbsp;po&nbsp;něčem pěkném podíval. Copak asi ten její Míla,“ řekl s&nbsp;pohledem na&nbsp;kleštičky, které stále držel v&nbsp;ruce, „podle fotky se&nbsp;to&nbsp;zdá být dobrý, slušný hoch, student z&nbsp;dobré rodiny, jestlipak má&nbsp;rád hudbu.“</span></p>
        <p class="chunk" data-nb-ref-number="24" id="chunk24" data-nb-words="15" data-nb-chars="96"><span class="idea" data-nb-ref-number="24" id="idea24" data-nb-words="15" data-nb-chars="96">Pátý den ráno řekla na&nbsp;chodbě Chrámu smrti paní Podzimková panu Kopfrkinglovi, že&nbsp;ztratili sílu.</span></p>
        <p class="chunk" data-nb-ref-number="25" id="chunk25" data-nb-words="18" data-nb-chars="102"><span class="idea" data-nb-ref-number="25" id="idea25" data-nb-words="18" data-nb-chars="102">„Paní Lišková odešla,“ řekla na&nbsp;chodbě poblíž přípravny, „bála se&nbsp;tady. Já&nbsp;se&nbsp;tu&nbsp;už&nbsp;skoro taky bojím.“</span></p>
        <p class="chunk" data-nb-ref-number="26" id="chunk26" data-nb-words="154" data-nb-chars="912"><span class="idea" data-nb-ref-number="26" id="idea26" data-nb-words="154" data-nb-chars="912">„Paní Lišková odešla?“ řekl pan Kopfrkingl překvapeně, zaraženě, „a právě teď? Právě teď jsem v&nbsp;elektrice slyšel, že&nbsp;na&nbsp;hranicích stojí německá armáda, schází se&nbsp;nějaká konference v&nbsp;Mnichově, může být válka a&nbsp;ona odešla? To&nbsp;mě&nbsp;tedy velmi mrzí,“ řekl s&nbsp;pohledem na&nbsp;nedaleké dveře přípravny, „chudák, tak to&nbsp;ji&nbsp;už&nbsp;nikam nepozvu. Byla skoro ještě,“ vzdychl s&nbsp;pohledem na&nbsp;dveře přípravny, „dítě. Ale vy, paní Podzimková,“ usmál se, „vy byste nás snad neopustila. Vždyť jste tu&nbsp;už&nbsp;patnáct let. Nečetla jste v&nbsp;dnešních novinách o&nbsp;té ženě z&nbsp;Lysé, co&nbsp;ztratila ty&nbsp;tři tisíce? Ubohá matka dvou dětí ztratila tři tisíce, a&nbsp;místo aby šla ohlásit ztrátu na&nbsp;strážnici, skočila do&nbsp;Labe,“ pan Kopfrkingl smutně pohlédl na&nbsp;dveře přípravny a&nbsp;pak pohlédl na&nbsp;paní Podzimkovou a&nbsp;řekl: „Skočila do&nbsp;Labe, a&nbsp;zatím její tři tisíce ležely na&nbsp;policejní stanici, poctivý nálezce je&nbsp;odevzdal. To&nbsp;je&nbsp;děsné. O&nbsp;dva nešťastné ubohé sirotky víc.“</span></p>
        <p class="chunk" data-nb-ref-number="27" id="chunk27" data-nb-words="27" data-nb-chars="157"><span class="idea" data-nb-ref-number="27" id="idea27" data-nb-words="27" data-nb-chars="157">V&nbsp;šatně, skloněni nad novinami, mluvili Beran a&nbsp;Zajíc o&nbsp;tom, že&nbsp;na&nbsp;hranicích stojí německá armáda a&nbsp;v&nbsp;Mnichově se&nbsp;schází konference, aby jednala o&nbsp;pohraničí.</span></p>
        <p class="chunk" data-nb-ref-number="28" id="chunk28" data-nb-words="11" data-nb-chars="50"><span class="idea" data-nb-ref-number="28" id="idea28" data-nb-words="11" data-nb-chars="50">V&nbsp;rohu u&nbsp;věšáku stál Dvořák a&nbsp;hrabal se&nbsp;v&nbsp;aktovce.</span></p>
        <p class="chunk" data-nb-ref-number="29" id="chunk29" data-nb-words="140" data-nb-chars="805"><span class="idea" data-nb-ref-number="29" id="idea29" data-nb-words="140" data-nb-chars="805">„Že jsi tak vzteklý,“ usmál se&nbsp;pan Kopfrkingl na&nbsp;Berana, „čeho se&nbsp;bojíš? Co&nbsp;by&nbsp;nás zabírali? Co&nbsp;by&nbsp;nás ničili? To&nbsp;by&nbsp;přece bylo násilí…“ vzpomněl si&nbsp;na&nbsp;doktora Bettelheima, „násilí se&nbsp;nikomu nevyplácí. S&nbsp;tím se&nbsp;může vystačit jen krátkou dobu, ale dějiny se&nbsp;jím psát nedají. Žijeme v&nbsp;civilizovaném světě, v&nbsp;Evropě, ve&nbsp;dvacátém století.“ Pak se&nbsp;pan Kopfrkingl usmál, vzpomněl si&nbsp;na&nbsp;Williho. „Vždyť ti&nbsp;Němci jsou chudáci,“ usmál se, „jsou sami na&nbsp;dně. Dostávají se&nbsp;z&nbsp;bídy a&nbsp;nezaměstnanosti, jak mohou. Že&nbsp;chtějí být silní, to&nbsp;ještě nic neznamená. Kde je&nbsp;síla, tam ještě nemusí být zlo. Ale to&nbsp;je&nbsp;politika,“ mávl rukou, když na&nbsp;něho všichni hleděli, „politika mě&nbsp;nezajímá. Víte, že&nbsp;paní Lišková odešla? Teď mi&nbsp;to&nbsp;právě řekla paní Podzimková. Prý se&nbsp;tu&nbsp;bála…“ Pak vzal pan Kopfrkingl noviny, zalistoval a&nbsp;řekl:</span></p>
        <p class="chunk" data-nb-ref-number="30" id="chunk30" data-nb-words="59" data-nb-chars="303"><span class="idea" data-nb-ref-number="30" id="idea30" data-nb-words="59" data-nb-chars="303">„Četli jste to&nbsp;o&nbsp;té ženě z&nbsp;Lysé? Kdyby ta&nbsp;žena z&nbsp;Lysé se&nbsp;byla trochu přemohla, nebyla by&nbsp;se&nbsp;utopila, ale šla na&nbsp;strážnici a&nbsp;bylo to&nbsp;v&nbsp;pořádku. Takhle připravila dvě nebohé děti o&nbsp;matku. Kolikátá je&nbsp;dnes slečna Čárská…“ usmál se&nbsp;na&nbsp;Dvořáka, který se&nbsp;v&nbsp;rohu u&nbsp;věšáku stále hrabal v&nbsp;aktovce, a&nbsp;Dvořák řekl:</span></p>
        <p class="chunk" data-nb-ref-number="31" id="chunk31" data-nb-words="1" data-nb-chars="8"><span class="idea" data-nb-ref-number="31" id="idea31" data-nb-words="1" data-nb-chars="8">„Sedmá.“</span></p>
        <p class="chunk" data-nb-ref-number="32" id="chunk32" data-nb-words="81" data-nb-chars="467"><span class="idea" data-nb-ref-number="32" id="idea32" data-nb-words="81" data-nb-chars="467">„Sedmá,“ řekl pan Kopfrkingl, „to je&nbsp;tragédie. Je&nbsp;to&nbsp;první odpolední pohřeb a&nbsp;to nebude čekat na&nbsp;slepé koleji ani minutu. Půjde do&nbsp;žároviště rovnou z&nbsp;obřadní síně, nemůžeme vzdát hold její kráse ani vteřinou čekání, chudák slečna Čárská. Včera jsem ji&nbsp;viděl v&nbsp;přípravně, tváří se, jako by&nbsp;spala, není na&nbsp;ní&nbsp;ani stín smrtelné vyhládlosti, má&nbsp;černé hedvábné šaty a&nbsp;v&nbsp;ruce drží překrásný růženec. Já&nbsp;vím, že&nbsp;až&nbsp;ji&nbsp;vystavíme, bude síň plná lidí. Měla právě před svatbou.“</span></p>
        <p class="chunk" data-nb-ref-number="33" id="chunk33" data-nb-words="25" data-nb-chars="130"><span class="idea" data-nb-ref-number="33" id="idea33" data-nb-words="25" data-nb-chars="130">„Někdy se&nbsp;mi&nbsp;zdá, že&nbsp;bych radši dělal v&nbsp;kotelně,“ řekl Dvořák u&nbsp;věšáku dost sklesle, „nebo u&nbsp;katafalků v&nbsp;síni, co&nbsp;je&nbsp;pan Pelikán.“</span></p>
        <p class="chunk" data-nb-ref-number="34" id="chunk34" data-nb-words="68" data-nb-chars="360"><span class="idea" data-nb-ref-number="34" id="idea34" data-nb-words="68" data-nb-chars="360">„Ale pane Dvořák, vy&nbsp;také,“ usmál se&nbsp;pan Kopfrkingl, „co se&nbsp;to&nbsp;děje? Vždyť jste se&nbsp;snad z&nbsp;té trémy už&nbsp;dostal? Zrovna nedávno jsem říkal mé&nbsp;drahé, jak jste si&nbsp;zvykl, že&nbsp;už&nbsp;i&nbsp;méně kouříte a&nbsp;snad přestanete vůbec, a&nbsp;teď tohle. V&nbsp;kotelně,“ řekl pan Kopfrkingl, „by to&nbsp;pro vás, pane Dvořák, nebylo, to&nbsp;byste ponížil. To&nbsp;spíš ještě u&nbsp;těch katafalků u&nbsp;pana Pelikána.“</span></p>
        <p class="chunk" data-nb-ref-number="35" id="chunk35" data-nb-words="25" data-nb-chars="162"><span class="idea" data-nb-ref-number="35" id="idea35" data-nb-words="25" data-nb-chars="162">Před čtrnáctou hodinou odložil pan Kopfrkingl knížku o&nbsp;Tibetu, zapnul mikrofon a&nbsp;jal se&nbsp;poslouchat obřad slečny Čárské z&nbsp;obřadní síně. Mluvil nějaký dobrý řečník.</span></p>
        <p class="chunk" data-nb-ref-number="36" id="chunk36" data-nb-words="201" data-nb-chars="1059"><span class="idea" data-nb-ref-number="36" id="idea36" data-nb-words="201" data-nb-chars="1059">„Slyšíte, co&nbsp;říká,“ řekl pan Kopfrkingl Dvořákovi, který stál vedle něho, „je to&nbsp;nějaký dobrý řečník. Nic jiného není lidský život než bytím k&nbsp;smrti, právě teď, <em>tady</em> na&nbsp;tomto místě že&nbsp;si&nbsp;to&nbsp;uvědomujeme, to&nbsp;je&nbsp;z&nbsp;nějakého filozofa a&nbsp;je to&nbsp;tak. Tady na&nbsp;tomto místě, pane Dvořák, si&nbsp;lidé uvědomují ledacos. Všem tvorům je&nbsp;souzeno po&nbsp;krátkém čase života zemřít. Z&nbsp;prachu jsme vzešli, prach jsme a&nbsp;v&nbsp;prach se&nbsp;obrátíme. Před námi je&nbsp;tma a&nbsp;po nás je&nbsp;tma, ten život je&nbsp;jen chvilka mezi dvojím temným nekonečnem. Vemte si&nbsp;lidi, kteří žili před sto nebo pěti sty léty, nikdo z&nbsp;nich dnes už&nbsp;dávno nežije. Totéž mohli říkat oni o&nbsp;těch, kteří žili před nimi, a&nbsp;ti, co&nbsp;přijdou po&nbsp;nás za&nbsp;sto, dvě stě let, to&nbsp;budou říkat o&nbsp;nás. Pořád se&nbsp;rodí noví lidé a&nbsp;pořád umírají, aby pak už&nbsp;<em>věčně</em> byli mrtví. Tak se&nbsp;to&nbsp;aspoň zdá některým z&nbsp;nás. Byl by&nbsp;to&nbsp;smutný osud živých myslících bytostí, kdyby to&nbsp;tak doopravdy bylo. Milióny let by&nbsp;se&nbsp;rodili stále noví lidé, aby se&nbsp;za&nbsp;chvilku zase pohroužili do&nbsp;nevědomí na&nbsp;věčné časy, vždyť by&nbsp;v&nbsp;tom případě lidský život neměl téměř žádný smysl.“</span></p>
        <p class="chunk" data-nb-ref-number="37" id="chunk37" data-nb-words="35" data-nb-chars="181"><span class="idea" data-nb-ref-number="37" id="idea37" data-nb-words="35" data-nb-chars="181">„Ale snad,“ řekl pan Dvořák dost sklesle&nbsp;– a&nbsp;bylo to&nbsp;poprvé, co&nbsp;vůbec něco takového řekl, „ale snad by&nbsp;život přece jen nějaký smysl měl. V&nbsp;tom, že&nbsp;lidi dělají věci pro své potomky.“</span></p>
        <p class="chunk" data-nb-ref-number="38" id="chunk38" data-nb-words="296" data-nb-chars="1696"><span class="idea" data-nb-ref-number="38" id="idea38" data-nb-words="296" data-nb-chars="1696">„Pane Dvořák,“ pan Kopfrkingl se&nbsp;shovívavě usmál a&nbsp;byl v&nbsp;tom úsměvu spíše soucit a&nbsp;smutek než nadřazenost, „pane Dvořák, vždyť ti&nbsp;potomci umřou také. Jednou, za&nbsp;milióny let třeba, naše země vyhasne a&nbsp;s&nbsp;tím veškerý život. Kde bude pak ta&nbsp;veškerá lidská práce, ty&nbsp;námahy, soužení? Kde je&nbsp;smysl života bytostí, které před milióny let žily na&nbsp;nějaké planetě? Víte, pane Dvořák, já&nbsp;mám rád rodinu a&nbsp;dělám pro ni&nbsp;všechno. Ale v&nbsp;tom ještě není smysl života. To&nbsp;je&nbsp;pouze jeden úkol, má&nbsp;svatá povinnost. Teď hrají Dvořákovo Largo,“ ukázal pan Kopfrkingl na&nbsp;mikrofon, „slyšíte ten pláč a&nbsp;nářek, ach ano. Ještě před týdnem slečna Čárská chodila do&nbsp;kanceláře, psala, počítala, chystala se&nbsp;na&nbsp;svatbu, a&nbsp;teď… Vidíte, ta&nbsp;neměla rodinu, děti, žila krátce a&nbsp;to, že&nbsp;žila, by&nbsp;nemělo smysl?“ A&nbsp;pan Kopfrkingl si&nbsp;s&nbsp;lítostí znovu pomyslil, ani chvilku ti&nbsp;nemohu dopřát, čarokrásná nebeská, v&nbsp;klidu na&nbsp;koleji, a&nbsp;řekl to&nbsp;panu Dvořákovi nahlas, za&nbsp;sedmdesát pět minut se&nbsp;proměníš ve&nbsp;svých černých hedvábných šatech v&nbsp;bělostného skeleta a&nbsp;i ten růženec v&nbsp;tvých rukou se&nbsp;úplně ztratí. A&nbsp;pak se&nbsp;už&nbsp;jen tvá oslnivá kostra rozpadne v&nbsp;popel a&nbsp;naplní plechový válec, posléze urnu… „Ale duše ji&nbsp;nenaplní,“ řekl pak, „duše se&nbsp;osvobodí, vytrhne, vzlétne do&nbsp;éteru, převtělí, ta&nbsp;do&nbsp;urny nejde. Ta&nbsp;proto, aby byla v&nbsp;plechu, stvořena není. Ano, nic jiného není lidský život než bytím k&nbsp;smrti, pane Dvořák,“ řekl pan Kopfrkingl, „s tím musíme počítat, ostatně zvířata též, jenže ta&nbsp;o&nbsp;tom nevědí, ale v&nbsp;tom bytí k&nbsp;smrti smysl života není. Každý rád žije, někteří se&nbsp;smrti bojí, vidí smrt jako zlo, konec a&nbsp;předčasná smrt, i&nbsp;když koncem není, je&nbsp;vskutku zlá. Předčasná smrt je&nbsp;velké dobro jen tehdy, když člověka ušetří velkého strádání.“</span></p>
        <p class="chunk" data-nb-ref-number="39" id="chunk39" data-nb-words="304" data-nb-chars="1745"><span class="idea" data-nb-ref-number="39" id="idea39" data-nb-words="304" data-nb-chars="1745">„Možná,“ řekl pan Kopfrkingl za&nbsp;chvilku, když se&nbsp;obřad slečny Čárské v&nbsp;síni chýlil ke&nbsp;konci, „možná že&nbsp;kdybychom přemohli přírodu a&nbsp;zbavili se&nbsp;smrti, bylo by&nbsp;to&nbsp;naše neštěstí. Kdybychom se&nbsp;zbavili smrti, nebylo by&nbsp;totiž úniku z&nbsp;utrpení. To&nbsp;by&nbsp;napřed nesmělo utrpení existovat, ale to&nbsp;by&nbsp;také napřed musili lidé být andělé, protože utrpení pášou lidé. Z&nbsp;toho je&nbsp;vidět, že&nbsp;<em>na zemi</em> je&nbsp;život věčný bez smrti nemožný, že&nbsp;život věčný bez smrti je&nbsp;možný jen tehdy a&nbsp;tam, kde není utrpení, a&nbsp;to je&nbsp;tedy možné jen v&nbsp;nějakém ráji. Z&nbsp;toho vidíte, že&nbsp;věčné peklo, jak se&nbsp;o&nbsp;něm učí, je&nbsp;naprostý nesmysl, věčné peklo existovat nemůže, ale naproti tomu může existovat věčné nebe, nirvána, jak říkají Tibeťané. Smrt na&nbsp;zemi je&nbsp;tedy požehnáním. Požehnáním, protože na&nbsp;zemi jsou lidé a&nbsp;utrpení, nikoli andělé a&nbsp;ráj. Kdyby nebylo smrti, pane Dvořák,“ řekl pan Kopfrkingl a&nbsp;zbystřil sluch, obřad slečny Čárské skončil a&nbsp;pan Pelikán nahoře otevíral oponu, „kdyby nebylo smrti, nemohli bychom se&nbsp;měnit v&nbsp;prach, jak je&nbsp;psáno, nemohli bychom se&nbsp;z&nbsp;prachu znovu rodit, nějaké převtělování by&nbsp;přestalo mít smysl… vskutku, v&nbsp;ráji, v&nbsp;nebi, v&nbsp;nirváně toho už&nbsp;není třeba. Nebylo by&nbsp;ani pohřbů a&nbsp;pak by&nbsp;tyhle naše pece nebyly k&nbsp;ničemu. Pak by&nbsp;je&nbsp;stát nebyl musil zařizovat. Pak by&nbsp;krematoria mohl škrtnout i&nbsp;ten nejlidštější stát, který vůbec je. Chudák slečna Čárská,“ řekl pan Kopfrkingl, „a teď ji&nbsp;právě vezou do&nbsp;pece. Do&nbsp;žároviště číslo jedna, podívejte, a&nbsp;měla právě před svatbou. Narodí se&nbsp;znovu, ale co&nbsp;je&nbsp;to&nbsp;platné. Její smrt je&nbsp;předčasná a&nbsp;to je&nbsp;zlé. Předčasná smrt,“ opakoval pan Kopfrkingl a&nbsp;pohlédl na&nbsp;teploměr, „předčasná smrt je&nbsp;dobro jen tehdy, když člověka ušetří velkého strádání. Tak se&nbsp;mi&nbsp;zdá, že&nbsp;to&nbsp;případ nebohé slečny Čárské,“ pohlédl na&nbsp;teploměr, „není.“</span></p>
        <p class="chunk" data-nb-ref-number="40" id="chunk40" data-nb-words="21" data-nb-chars="135"><span class="idea" data-nb-ref-number="40" id="idea40" data-nb-words="21" data-nb-chars="135">Když později odpoledne přecházel pan Kopfrkingl kolem vrátnice pana Fenka, podivín vylezl z&nbsp;kutlochu a&nbsp;zastavil ho, zda má&nbsp;již morfium.</span></p>
        <p class="chunk" data-nb-ref-number="41" id="chunk41" data-nb-words="122" data-nb-chars="689"><span class="idea" data-nb-ref-number="41" id="idea41" data-nb-words="122" data-nb-chars="689">„Řekl jsem vám, že&nbsp;pan inženýr není v&nbsp;Praze,“ odvětil pan Kopfrkingl, „musíte mít trpělivost. Nemůže myslit na&nbsp;morfium, na&nbsp;hranicích stojí německá armáda a&nbsp;schází se&nbsp;konference v&nbsp;Mnichově. Může být válka a&nbsp;vy myslíte na&nbsp;morfium, pane Fenek,“ a&nbsp;pan Fenek zalezl. Ejhle, pan Kopfrkingl se&nbsp;až&nbsp;zarazil, dal jsem mu&nbsp;najevo trochu síly a&nbsp;chudák se&nbsp;dočista lekl. „Jdu teď ke&nbsp;knihaři dát si&nbsp;něco svázat, pane Fenek,“ řekl mu, aby ho&nbsp;trochu utišil, „a také se&nbsp;poohlédnu po&nbsp;nějakých šatech. Dcera bude mít narozeniny…“ a&nbsp;vyšel z&nbsp;budovy na&nbsp;nádvoří, u&nbsp;brány se&nbsp;pozdravil s&nbsp;vrátným panem Vránou, který tam seděl proto, že&nbsp;měl něco s&nbsp;játry, a&nbsp;pak jel elektrikou na&nbsp;Ovocný trh do&nbsp;knihařství pana Kádnera.</span></p>
        <p class="chunk" data-nb-ref-number="42" id="chunk42" data-nb-words="114" data-nb-chars="627"><span class="idea" data-nb-ref-number="42" id="idea42" data-nb-words="114" data-nb-chars="627">„Pane Kádner,“ řekl pan Kopfrkingl v&nbsp;knihařství staršímu tlustému mužíku v&nbsp;bílém tvrdém límci s&nbsp;červeným motýlkem, který stál za&nbsp;pultem, a&nbsp;vyňal z&nbsp;aktovky nějaké listy, „pane Kádner, rád bych si&nbsp;dal tyhle listy svázat. Je&nbsp;to&nbsp;má&nbsp;druhá nejzamilovanější četba, kterou mám léta v&nbsp;knihovně. Léta v&nbsp;knihovně hned vedle žluté knihy o&nbsp;Tibetu, kterou jste mi&nbsp;svého času vázal taky. Je&nbsp;to&nbsp;<strong>zákon</strong>…“ řekl, „<strong>o kremaci</strong> ze&nbsp;7.&nbsp;12.&nbsp;1921 a&nbsp;prováděcí nařízení z&nbsp;9.&nbsp;10.&nbsp;1923. Je&nbsp;to&nbsp;tenké, je&nbsp;to&nbsp;jen pár listů, ale snad by&nbsp;se&nbsp;to&nbsp;mohlo dát do&nbsp;pěkných černých desek s&nbsp;nějakou stříbrnou linkou a&nbsp;vějičkou cypřiše, vešla by&nbsp;se&nbsp;taková ozdoba i&nbsp;na hřbet?“</span></p>
        <p class="chunk" data-nb-ref-number="43" id="chunk43" data-nb-words="68" data-nb-chars="393"><span class="idea" data-nb-ref-number="43" id="idea43" data-nb-words="68" data-nb-chars="393">„Slabá linka zajisté,“ řekl pan Kádner v&nbsp;tvrdém bílém límci a&nbsp;červeném motýlku, hledě na&nbsp;tloušťku listů, „ale cypřiš a&nbsp;text ne, ty&nbsp;musíme dát na&nbsp;desky. Bude to&nbsp;však trvat, pane Kopfrkingl, týden. Je&nbsp;mobilizace a&nbsp;dostali jsme zakázky z&nbsp;Červeného kříže. Lucie…“ Za&nbsp;pult vešla jakási starší žena v&nbsp;brýlích, ruku, kterou zřejmě měla mokrou, si&nbsp;utřela do&nbsp;hadříku, trpce se&nbsp;usmála a&nbsp;pan Kádner řekl:</span></p>
        <p class="chunk" data-nb-ref-number="44" id="chunk44" data-nb-words="10" data-nb-chars="73"><span class="idea" data-nb-ref-number="44" id="idea44" data-nb-words="10" data-nb-chars="73">„Lucie, ukaž panu Kopfrkinglovi nějaký hezký smuteční vzoreček na&nbsp;desky.“</span></p>
        <p class="chunk" data-nb-ref-number="45" id="chunk45" data-nb-words="270" data-nb-chars="1549"><span class="idea" data-nb-ref-number="45" id="idea45" data-nb-words="270" data-nb-chars="1549">Z&nbsp;Ovocného trhu zamířil pan Kopfrkingl do&nbsp;Rytířské ulice a&nbsp;tam se&nbsp;zastavil před výkladem konfekčního obchodu, aby se&nbsp;v&nbsp;něm poohlédl po&nbsp;nějakých šatech pro Zinu. Ve&nbsp;výkladu bylo rozprostřeno plno bílých krajkových límečků a&nbsp;bylo tam i&nbsp;několik ženských figur, oblečených v&nbsp;pěkné světlé květované šaty. V&nbsp;rohu stála figurka takové růžolící dívky v&nbsp;černých šatech, byly to&nbsp;černé hedvábné šaty a&nbsp;pan Kopfrkingl si&nbsp;pomyslil, tyhle šaty by&nbsp;Zina mohla nosit do&nbsp;společnosti, do&nbsp;divadla, na&nbsp;schůzky s&nbsp;panem Mílou, na&nbsp;procházky s&nbsp;námi, rodiči, tyhle jsou pro ni&nbsp;jako stvořené, zítra si&nbsp;je&nbsp;sem se&nbsp;mnou půjde zkusit. Pak si&nbsp;pan Kopfrkingl všiml těch bílých krajkových límečků a&nbsp;řekl si, co&nbsp;abych také něco koupil Lakmé, i&nbsp;když právě teď nebeská žádný svátek nemá, jistě by&nbsp;měla radost z&nbsp;bílého krajkového límečku, krásně by&nbsp;se&nbsp;hodil na&nbsp;její tmavé sváteční šaty… a&nbsp;vešel do&nbsp;krámu. Krásně se&nbsp;bude ten límeček vyjímat na&nbsp;jejích tmavých šatech, bude mít radost, řekl si&nbsp;s&nbsp;uspokojením, když vyšel z&nbsp;krámu, a&nbsp;pak si&nbsp;řekl, co&nbsp;bych měl ještě koupit Zině, té&nbsp;sladké dobré duši, a&nbsp;pak si&nbsp;vzpomněl na&nbsp;obraz svatebního průvodu v&nbsp;rámařství pana Holého v&nbsp;Nekázance. Měl bych se&nbsp;tam zastavit, když už&nbsp;jsem zde, myslil si, ten svatební průvod by&nbsp;byl také hezký dárek, dívky svatbu milují, krásně by&nbsp;se&nbsp;vyjímal v&nbsp;jídelně u&nbsp;okna místo obrazu ministra penzí, kterého bychom mohli přemístit nade dveře, snad ten obraz pan Holý ještě má… a&nbsp;vskutku, pan Kopfrkingl šel do&nbsp;Nekázanky a&nbsp;zašel k&nbsp;panu Holému. Za&nbsp;pultem stála krásná růžolící dcerka v&nbsp;černých šatech a&nbsp;měřila nějakou lištu.</span></p>
        <p class="chunk" data-nb-ref-number="46" id="chunk46" data-nb-words="28" data-nb-chars="167"><span class="idea" data-nb-ref-number="46" id="idea46" data-nb-words="28" data-nb-chars="167">„Ten svatební průvod k&nbsp;narozeninám,“ usmála se&nbsp;na&nbsp;pana Kopfr­kingla, a&nbsp;byl to&nbsp;úsměv krásný, jemný, „ach ano, ten tu&nbsp;ještě někde je. Počkejte chvilku, já&nbsp;zavolám otce…“</span></p>
        <p class="chunk" data-nb-ref-number="47" id="chunk47" data-nb-words="88" data-nb-chars="504"><span class="idea" data-nb-ref-number="47" id="idea47" data-nb-words="88" data-nb-chars="504">„Krásná svatba, pane Kopfrkingl,“ řekl pan Holý, když přinesl obrázek, „když si&nbsp;tak vzpomínám na&nbsp;svou ženu, když jsme měli svatbu my, to&nbsp;už&nbsp;bude dvacet let, to&nbsp;už&nbsp;ani není pravda. Devět let je&nbsp;už, chudák, <em>tam…</em>“ mávl rukou kamsi dozadu jako k&nbsp;Masarykovu nádraží, „roste jí&nbsp;za&nbsp;hrobem bříza… No, je&nbsp;to&nbsp;tisk,“ řekl, hledě na&nbsp;obraz, „budu počítat jen rámování a&nbsp;sklo. Devět korun. Hezky vám to&nbsp;zabalíme, když je&nbsp;to&nbsp;k&nbsp;narozeninám. Martičko,“ řekl růžolící dcerce, „dones ten stříbrný papír s&nbsp;těmi vlčími máky.“</span></p>
        <p class="chunk" data-nb-ref-number="48" id="chunk48" data-nb-words="14" data-nb-chars="78"><span class="idea" data-nb-ref-number="48" id="idea48" data-nb-words="14" data-nb-chars="78">„Otče, co&nbsp;to&nbsp;visí za&nbsp;mouchy nad klavírem,“ řekla Zina večer, když přišla domů.</span></p>
        <p class="chunk" data-nb-ref-number="49" id="chunk49" data-nb-words="53" data-nb-chars="294"><span class="idea" data-nb-ref-number="49" id="idea49" data-nb-words="53" data-nb-chars="294">„Ale Zininko, vždyť už&nbsp;tam visí týden,“ usmál se&nbsp;pan Kopfrkingl něžně, „jsou od&nbsp;jednoho dobrého ubožatce. Ty&nbsp;sis jich všimla až&nbsp;teď? Tak se&nbsp;mi&nbsp;zdá, má&nbsp;černovlásko, že&nbsp;jsi něčím zcela uchvácena,“ usmál se, neboť ho&nbsp;napadlo, že&nbsp;má&nbsp;asi plnou hlavu svého pana Míly, kterého znali zatím jen z&nbsp;fotky.</span></p>
        <p class="chunk" data-nb-ref-number="50" id="chunk50" data-nb-words="32" data-nb-chars="167"><span class="idea" data-nb-ref-number="50" id="idea50" data-nb-words="32" data-nb-chars="167">„Myslíš asi na&nbsp;pana Mílu, krásko,“ usmál se, „no, na&nbsp;tom není nic zlého. Tak jak ho&nbsp;známe z&nbsp;fotky, zdá se&nbsp;být hodný, slušný hoch, student z&nbsp;nejlepší rodiny.“ Pak řekl:</span></p>
        <p class="chunk" data-nb-ref-number="51" id="chunk51" data-nb-words="141" data-nb-chars="820"><span class="idea" data-nb-ref-number="51" id="idea51" data-nb-words="141" data-nb-chars="820">„Ty mouchy visí nad klavírem už&nbsp;týden a&nbsp;jsou zajímavé. Jedna se&nbsp;jmenuje funebris, pohřební, to&nbsp;je&nbsp;ta&nbsp;velká černá chocholatá moucha, mít rakev a&nbsp;stát vedle ní, vypadala by&nbsp;jako pan Špaček, když si&nbsp;vezme uniformu, pan Špaček je&nbsp;funebrák. Ty&nbsp;ostatní mouchy jsou banánové, na&nbsp;těch se&nbsp;zkouší dědičnost. Zinuško,“ usmál se&nbsp;pan Kopfrkingl vlídně na&nbsp;Milivoje, který stál v&nbsp;rohu s&nbsp;kočkou, jedl věneček a&nbsp;zíral, „blíží se&nbsp;tvé narozeniny. Chci ti&nbsp;koupit nějaké pěkné hedvábné šaty do&nbsp;divadla, společnosti, kina, na&nbsp;procházky s&nbsp;námi, samozřejmě s&nbsp;panem Mílou… zítra bys měla jít se&nbsp;mnou zkusit si&nbsp;je, mám je&nbsp;vyhlédnuté v&nbsp;Rytířské ulici. Naší <em>nadoblačné</em>,“ řekl, „jsem v&nbsp;tom krámě koupil hezký bílý krajkový límeček na&nbsp;tmavé sváteční šaty. Mili,“ usmál se&nbsp;do&nbsp;rohu na&nbsp;kočku, a&nbsp;pak šel k&nbsp;Milimu, který dojídal věneček, a&nbsp;kočku pohladil.</span></p>
        <p class="chunk" data-nb-ref-number="52" id="chunk52" data-nb-words="15" data-nb-chars="82"><span class="idea" data-nb-ref-number="52" id="idea52" data-nb-words="15" data-nb-chars="82">„Jak je&nbsp;ta&nbsp;naše dobrá Rosana čistotná,“ řekl, „jak jí&nbsp;chutná. Dnes má&nbsp;mléka dost.“</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./spalovac_mrtvol_012.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-x5EUMx3hhXwlnmb8jNuT80IFyXbfgPpvQLiBBlogboo="></script>
  </body>
</html>