<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="14">
    <meta name="apple-mobile-web-app-capable" content="yes">
    <title>14</title>
    <link rel="stylesheet" href="./style/style.min.css" media="screen" integrity="sha256-RoYVBsJ70MMae6Bu5wi05MLjXqtS2A84YTm/PLudUNM=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./spalovac_mrtvol_018.html">
    <link rel="next" href="./spalovac_mrtvol_020.html">
    <meta name="nb-order" content="14">
    <link rel="self" href="spalovac_mrtvol_019.html">
    <meta name="nb-identifier" content="fuks-spalovac-mrtvol-92fb8cf">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="2235" data-nb-chars="12835">
    <nav role="doc-toc">
      <ul class="plain section">
        <li><a href="spalovac_mrtvol_006.html">1</a></li>
        <li><a href="spalovac_mrtvol_007.html">2</a></li>
        <li><a href="spalovac_mrtvol_008.html">3</a></li>
        <li><a href="spalovac_mrtvol_009.html">4</a></li>
        <li><a href="spalovac_mrtvol_010.html">5</a></li>
        <li><a href="spalovac_mrtvol_011.html">6</a></li>
        <li><a href="spalovac_mrtvol_012.html">7</a></li>
        <li><a href="spalovac_mrtvol_013.html">8</a></li>
        <li><a href="spalovac_mrtvol_014.html">9</a></li>
        <li><a href="spalovac_mrtvol_015.html">10</a></li>
        <li><a href="spalovac_mrtvol_016.html">11</a></li>
        <li><a href="spalovac_mrtvol_017.html">12</a></li>
        <li><a href="spalovac_mrtvol_018.html">13</a></li>
        <li><a href="spalovac_mrtvol_019.html">14</a></li>
        <li><a href="spalovac_mrtvol_020.html">15</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./spalovac_mrtvol_018.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="2"><span class="idea" data-nb-ref-number="1" id="idea1" data-nb-words="1" data-nb-chars="2">14</span></h1>
        <section>
          <p class="chunk" data-nb-ref-number="2" data-nb-words="18" data-nb-chars="89"><span class="idea" data-nb-ref-number="2" id="idea2" data-nb-words="18" data-nb-chars="89">Ano, byl to&nbsp;pro děti otřes, co&nbsp;matka učinila, ale v&nbsp;životě je&nbsp;třeba smířit se&nbsp;s&nbsp;ledačíms.</span></p>
          <p class="chunk" data-nb-ref-number="3" data-nb-words="105" data-nb-chars="577"><span class="idea" data-nb-ref-number="3" id="idea3" data-nb-words="105" data-nb-chars="577">„Dnes, nejdražší,“ řekl dětem v&nbsp;jídelně pan Kopfrkingl, stoje pod lampou s&nbsp;novinami v&nbsp;rukou, „dnes je&nbsp;život velký boj, žijeme ve&nbsp;velké převratné době a&nbsp;je třeba statečně nést všechny oběti a&nbsp;strasti. Naše nebeská je&nbsp;už&nbsp;blažená jako její matka. Laskavá příroda ji&nbsp;vytrhla z&nbsp;okovů tohoto světa, v&nbsp;klidu se&nbsp;vrátila tam, odkud vzešla, v&nbsp;prach, éter se&nbsp;jí&nbsp;otevřel a&nbsp;možná že&nbsp;už&nbsp;v&nbsp;této chvíli došla v&nbsp;nové tělo, žeh uspišuje… Byla to&nbsp;hodná, dobrá žena,“ řekl s&nbsp;novinami v&nbsp;rukou, „věrná, tichá, skromná, světlo věčné jí&nbsp;už&nbsp;svítí, je&nbsp;už&nbsp;ve&nbsp;svatém pokoji.“ Pak s&nbsp;pohledem do&nbsp;novin řekl:</span></p>
          <p class="chunk" data-nb-ref-number="4" data-nb-words="85" data-nb-chars="459"><span class="idea" data-nb-ref-number="4" id="idea4" data-nb-words="85" data-nb-chars="459">„Nic není v&nbsp;životě lidském jisté. Budoucnost je&nbsp;nejistá, a&nbsp;proto se&nbsp;jí&nbsp;lidé často bojí. Jediné, co&nbsp;v&nbsp;životě je&nbsp;jisté, je&nbsp;smrt. Teď však je&nbsp;už&nbsp;jisté i&nbsp;to, že&nbsp;v&nbsp;Evropě bude nastolen nový, šťastný řád. Vůdcova nová, šťastná Evropa a&nbsp;smrt jsou dvě jediné jistoty, které dnes my&nbsp;lidé máme… Tuhle v&nbsp;novinách…“ zalistoval v&nbsp;novinách, „je jedna krásná báseň, připadá mi, jako by&nbsp;byla napsána zrovna ku&nbsp;cti naší blažené. Přečtu vám z&nbsp;ní aspoň první verš,“ řekl a&nbsp;četl:</span></p>
          <p class="chunk" data-nb-ref-number="5" data-nb-words="9" data-nb-chars="41"><span class="idea" data-nb-ref-number="5" id="idea5" data-nb-words="9" data-nb-chars="41">„Když v&nbsp;šeru den už&nbsp;s&nbsp;večerem se&nbsp;snoubí…“</span></p>
          <p class="chunk" data-nb-ref-number="6" data-nb-words="14" data-nb-chars="91"><span class="idea" data-nb-ref-number="6" id="idea6" data-nb-words="14" data-nb-chars="91">Pak pohlédl na&nbsp;obraz svatebního průvodu u&nbsp;tabulky, jízdního řádu smrti, a&nbsp;starostlivě řekl:</span></p>
          <p class="chunk" data-nb-ref-number="7" data-nb-words="4" data-nb-chars="27"><span class="idea" data-nb-ref-number="7" id="idea7" data-nb-words="4" data-nb-chars="27">„Plameny už&nbsp;bolet nemohou…“</span></p>
          <p class="chunk" data-nb-ref-number="8" data-nb-words="11" data-nb-chars="59"><span class="idea" data-nb-ref-number="8" id="idea8" data-nb-words="11" data-nb-chars="59">Pak odložil noviny, vyňal z&nbsp;knihovny knihu o&nbsp;Tibetu a&nbsp;řekl:</span></p>
          <p class="chunk" data-nb-ref-number="9" data-nb-words="152" data-nb-chars="818"><span class="idea" data-nb-ref-number="9" id="idea9" data-nb-words="152" data-nb-chars="818">„Musím se&nbsp;vám, něžné, teď, když jsme ztratili matku, věnovat ještě s&nbsp;větší péčí než dosud. Zinuško…“ usmál se&nbsp;na&nbsp;dceru a&nbsp;pak pohlédl na&nbsp;knihu o&nbsp;Tibetu, kterou držel v&nbsp;ruce, „jsi krásná po&nbsp;matce, chodíš s&nbsp;panem Mílou, ale bude třeba, abys po&nbsp;prázdninách přešla na&nbsp;německou školu. Mili též,“ pohlédl na&nbsp;chlapce dlouze, zpytavě a&nbsp;pak opět na&nbsp;knihu o&nbsp;Tibetu a&nbsp;trochu svraštil čelo, ten hoch se&nbsp;svou jemnou zženštilou duší mu&nbsp;dělal starosti čím dál víc. Nikdy nebyl po&nbsp;mně, myslil si&nbsp;s&nbsp;pohledem na&nbsp;knihu, nikdy nebyl po&nbsp;mně, a&nbsp;toulá se&nbsp;teď ještě víc než dříve. Aby se&nbsp;zas někam nezatoulal v&nbsp;noci a&nbsp;nemusel jsem ho&nbsp;dál hledat policií jako tenkrát v&nbsp;tom Suchdole. Ten jeho učeň boxer, místo aby ho&nbsp;otužoval a&nbsp;zpevňoval, ho&nbsp;ještě zavádí a&nbsp;svádí… Aby to&nbsp;s&nbsp;ním nedopadlo jako s&nbsp;tím nešťastným Vojtíkem Prachařů z&nbsp;domu. A&nbsp;jednou…</span></p>
          <p class="chunk" data-nb-ref-number="10" data-nb-words="24" data-nb-chars="140"><span class="idea" data-nb-ref-number="10" id="idea10" data-nb-words="24" data-nb-chars="140">Jednou v&nbsp;Casinu v&nbsp;přítomnosti plavé krásky Marie, jež vypadala jako anděl či&nbsp;prvotřídní herečka a&nbsp;které říkal <em>Marlén,</em> o&nbsp;něm mluvil s&nbsp;Willim.</span></p>
          <p class="chunk" data-nb-ref-number="11" data-nb-words="147" data-nb-chars="799"><span class="idea" data-nb-ref-number="11" id="idea11" data-nb-words="147" data-nb-chars="799">„Mili mi&nbsp;dělá starosti čím dál víc,“ povzdychl s&nbsp;pohledem na&nbsp;koberce, obrazy a&nbsp;zářící lustry, „čím dál víc se&nbsp;mi&nbsp;zdá, že&nbsp;je&nbsp;změkčilejší a&nbsp;zženštilejší, nikdy po&nbsp;mně nebyl a&nbsp;toulá se&nbsp;ještě víc než dříve. Mám strach, aby zase někdy nespal v&nbsp;nějakém Suchdole. Z&nbsp;toho boxu, jak jsme na&nbsp;něm tenkrát byli,“ pohlédl na&nbsp;sklenky koňaku na&nbsp;stole, „želbohu příliš nepochytil. Sám by&nbsp;neboxoval ani za&nbsp;nic, a&nbsp;přece by&nbsp;to&nbsp;někdy potřebovat mohl, jak jsi říkal. Z&nbsp;toho boxu tenkrát pochytil zřejmě jen jedno: seznámil se&nbsp;s&nbsp;řeznickým učněm. Ten jeho učeň boxer ho&nbsp;však, jak se&nbsp;mi&nbsp;zdá, ještě zavádí a&nbsp;svádí, místo aby ho&nbsp;otužoval a&nbsp;zpevňoval v&nbsp;něm tu&nbsp;německou krev, co&nbsp;má&nbsp;po&nbsp;mně, jsem z&nbsp;toho smutný. Aby to&nbsp;s&nbsp;ním nedopadlo,“ pohlédl na&nbsp;sklenky koňaku na&nbsp;stole, „jako s&nbsp;tím nešťastným Vojtíkem Prachařů z&nbsp;našeho domu…“</span></p>
          <p class="chunk" data-nb-ref-number="12" data-nb-words="117" data-nb-chars="759"><span class="idea" data-nb-ref-number="12" id="idea12" data-nb-words="117" data-nb-chars="759">„Matka byla poloviční Židovka,“ řekl Willi a&nbsp;pohlédl na&nbsp;plavovlasou Marlén, která se&nbsp;opřela o&nbsp;rameno pana Kopfrkingla, „to se&nbsp;zřejmě projevuje. Milivoj je&nbsp;míšenec druhého stupně. Podle říšského paragrafu občanského zákona ze&nbsp;14. listopadu 1935, paragrafu 2, je&nbsp;židovským míšencem druhého stupně, takzvaným čtvrtečním Židem… Vierteljude derjenige, der von einem volljüdischen Gross­elternteil abstammt. Je&nbsp;to&nbsp;zákon,“ řekl, hledě na&nbsp;Marlén, opřenou o&nbsp;pana Kopfrkingla, „zákony jsou proto, aby lidem sloužily, jak říkáš, a&nbsp;my je&nbsp;musíme ctít. Obávám se, Karl, že&nbsp;nám ho&nbsp;do&nbsp;našeho gymnázia nevezmou. Obávám se, že&nbsp;nám ho&nbsp;nevezmou ani do&nbsp;Hájot. Vážně se&nbsp;nenapiješ koňaku?“ ukázal na&nbsp;sklenky na&nbsp;stole, ale pan Kopfrkingl zavrtěl hlavou a&nbsp;jednu z&nbsp;nich mírně odstrčil.</span></p>
          <p class="chunk" data-nb-ref-number="13" data-nb-words="7" data-nb-chars="42"><span class="idea" data-nb-ref-number="13" id="idea13" data-nb-words="7" data-nb-chars="42">„Blížíme se&nbsp;k&nbsp;Varšavě,“ zasmála se&nbsp;Marlén.</span></p>
        </section>
        <section>
          <p class="chunk" data-nb-ref-number="14" data-nb-words="128" data-nb-chars="739"><span class="idea" data-nb-ref-number="14" id="idea14" data-nb-words="128" data-nb-chars="739">V&nbsp;sobotu odpoledne toho týdne, kdy nad Varšavou zavlál hákový kříž a&nbsp;říšská branná moc postupovala dále na&nbsp;východ, oblékl si&nbsp;pan Karl Kopfrkingl nové černé vysoké boty a&nbsp;zelený klopený klobouk se&nbsp;šňůrou a&nbsp;pérem, který si&nbsp;koupil teprve nedávno u&nbsp;německého kloboučníka na&nbsp;Můstku, dal do&nbsp;kapsy saka malé hezké kleštičky a&nbsp;šel ukázat Milimu krematorium, bylo to&nbsp;možné, v&nbsp;sobotu odpoledne se&nbsp;již nespalovalo. Venku bylo krásně. Před domem potkali Jana Bettelheima a&nbsp;Vojtěcha Prachaře. Stáli tam opřeni o&nbsp;zeď a&nbsp;hleděli na&nbsp;parkující auta. Kývli na&nbsp;Miliho a&nbsp;ptali se, kam jde. Pan Kopfrkingl se&nbsp;zastavil, přívětivě se&nbsp;usmál a&nbsp;řekl, že&nbsp;na&nbsp;procházku. Mili hleděl na&nbsp;oba chlapce a&nbsp;ti na&nbsp;něho, jako by&nbsp;v&nbsp;duchu kuli nějaké plány, a&nbsp;pan Kopfrkingl řekl:</span></p>
          <p class="chunk" data-nb-ref-number="15" data-nb-words="70" data-nb-chars="398"><span class="idea" data-nb-ref-number="15" id="idea15" data-nb-words="70" data-nb-chars="398">„Musíte k&nbsp;nám, hoši, zase někdy přijít. Už&nbsp;jste u&nbsp;nás dlouho nebyli. Jen nesmíte, když jste venku, chodit příliš daleko. Želbohu, na&nbsp;toulky není dnes doba.“ Pak se&nbsp;usmál znovu, na&nbsp;parkující auta, a&nbsp;řekl: „Tak to&nbsp;jsou, Mili, podle té&nbsp;tvé teorie, auta barevná, viď? Zelená jsou vojenská a&nbsp;trestanecká a&nbsp;bílá sanitní. Pro anděly.“ A&nbsp;kývl na&nbsp;chlapce a&nbsp;šli… Když ušli několik kroků, pan Kopfrkingl řekl:</span></p>
          <p class="chunk" data-nb-ref-number="16" data-nb-words="59" data-nb-chars="337"><span class="idea" data-nb-ref-number="16" id="idea16" data-nb-words="59" data-nb-chars="337">„Možná, Mili, že&nbsp;brzy také budeme mít hezké barevné auto a&nbsp;budeš se&nbsp;vozit, jako se&nbsp;vozíval Honzík Bettelheim. Jezdili bychom v&nbsp;neděli na&nbsp;výlety. Někam dál ovšem než do&nbsp;Suchodola, někam na&nbsp;nějaký hrad nebo zámek, to&nbsp;by&nbsp;se&nbsp;ti, myslím, líbilo. Želbohu, doktor Bettelheim už&nbsp;auto nemá.“ Pak došli k&nbsp;jakési růžové cukrárně a&nbsp;Mili se&nbsp;zastavil.</span></p>
          <p class="chunk" data-nb-ref-number="17" data-nb-words="34" data-nb-chars="182"><span class="idea" data-nb-ref-number="17" id="idea17" data-nb-words="34" data-nb-chars="182">„Tak počkej, mlsné zvíře,“ usmál se&nbsp;pan Kopfrkingl a&nbsp;sáhl do&nbsp;kapsy, v&nbsp;níž měl kleštičky, „tumáš a&nbsp;kup si&nbsp;eskymo.“ Pak sáhl do&nbsp;kapsy ještě jednou a&nbsp;řekl: „Tumáš, kup si&nbsp;také <em>věneček</em>.“</span></p>
          <p class="chunk" data-nb-ref-number="18" data-nb-words="48" data-nb-chars="272"><span class="idea" data-nb-ref-number="18" id="idea18" data-nb-words="48" data-nb-chars="272">Mili si&nbsp;koupil eskymo a&nbsp;věneček a&nbsp;šli dál. Poblíž vinohradského hřbitova visela jakási reklama, pod ní&nbsp;stál starší tlustý mužík a&nbsp;četl ji. Když došli blíž, pan Kopfrkingl si&nbsp;všiml, že&nbsp;mužík má&nbsp;bílý tvrdý límec s&nbsp;červeným motýlkem, a&nbsp;když si&nbsp;toho všiml, trochu zvedl hlavu.</span></p>
          <p class="chunk" data-nb-ref-number="19" data-nb-words="32" data-nb-chars="167"><span class="idea" data-nb-ref-number="19" id="idea19" data-nb-words="32" data-nb-chars="167">„Škoda,“ řekl Milimu a&nbsp;hlas se&nbsp;mu&nbsp;mírně zachvěl, „škoda že&nbsp;tvá nebeská matka není s&nbsp;námi.“ Pak si&nbsp;všiml reklamy a&nbsp;měl dojem, jako by&nbsp;z&nbsp;ní chtělo pár písmenek vyskočit:</span></p>
        </section>
        <section>
          <p class="chunk" data-nb-ref-number="20" data-nb-words="4" data-nb-chars="23"><span class="idea" data-nb-ref-number="20" id="idea20" data-nb-words="4" data-nb-chars="23">Závěsy a&nbsp;stóry opravuje</span></p>
          <p class="chunk" data-nb-ref-number="21" data-nb-words="2" data-nb-chars="16"><span class="idea" data-nb-ref-number="21" id="idea21" data-nb-words="2" data-nb-chars="16">JOSEFA BROUČKOVÁ</span></p>
          <p class="chunk" data-nb-ref-number="22" data-nb-words="1" data-nb-chars="15"><span class="idea" data-nb-ref-number="22" id="idea22" data-nb-words="1" data-nb-chars="15">PRAHA-HLOUBĚTÍN</span></p>
          <p class="chunk" data-nb-ref-number="23" data-nb-words="2" data-nb-chars="12"><span class="idea" data-nb-ref-number="23" id="idea23" data-nb-words="2" data-nb-chars="12">Kateřinská 7</span></p>
        </section>
        <section>
          <p class="chunk" data-nb-ref-number="24" data-nb-words="32" data-nb-chars="186"><span class="idea" data-nb-ref-number="24" id="idea24" data-nb-words="32" data-nb-chars="186">„Půjdeme hřbitovem,“ řekl Milimu, „zadem je&nbsp;hezčí cesta než přes nádvoří. Než jsem se&nbsp;stal ředitelem, chodíval jsem tady v&nbsp;poledne na&nbsp;procházku. Škoda že&nbsp;tvá nebeská matka je&nbsp;už&nbsp;v&nbsp;Pánu.“</span></p>
          <p class="chunk" data-nb-ref-number="25" data-nb-words="108" data-nb-chars="583"><span class="idea" data-nb-ref-number="25" id="idea25" data-nb-words="108" data-nb-chars="583">Když vcházeli do&nbsp;hřbitovní brány, slyšeli za&nbsp;prvními náhrobky nějaký hluk a&nbsp;praskot, jako by&nbsp;tam kdosi skákal a&nbsp;syčel, a&nbsp;pak se&nbsp;proti nim vyřítila nějaká žena se&nbsp;svazkem korálů a&nbsp;kloboukem s&nbsp;pérem, ukazovala za&nbsp;sebe a&nbsp;pištěla, za&nbsp;ní&nbsp;se&nbsp;hnal jakýsi malý tlustý muž v&nbsp;tvrdém klobouku a&nbsp;s&nbsp;holí a&nbsp;volal: „Kam letíš, ty… tady nejsou <em>žádný věže,</em> to&nbsp;je&nbsp;hřbitov. Byla si&nbsp;na&nbsp;hřbitově…“ a&nbsp;zastavil se, vztekle zavrtěl na&nbsp;pana Kopfrkingla hlavou, na&nbsp;jeho černé vysoké boty a&nbsp;zelený klopený klobouk se&nbsp;šňůrou a&nbsp;pérem, a&nbsp;řekl: „Je to&nbsp;blázen, to&nbsp;mi&nbsp;dělá furt. Myslila, že&nbsp;jí&nbsp;vedu na&nbsp;ňákej masakr…“</span></p>
          <p class="chunk" data-nb-ref-number="26" data-nb-words="17" data-nb-chars="94"><span class="idea" data-nb-ref-number="26" id="idea26" data-nb-words="17" data-nb-chars="94">„Jistě ji&nbsp;to&nbsp;přejde,“ řekl pan Kopfrkingl vlídně a&nbsp;tlustý sňal klobouk a&nbsp;začal si&nbsp;otírat čelo.</span></p>
          <p class="chunk" data-nb-ref-number="27" data-nb-words="44" data-nb-chars="267"><span class="idea" data-nb-ref-number="27" id="idea27" data-nb-words="44" data-nb-chars="267">„Pojď,“ řekl pan Kopfrkingl Milimu vlídně, chlapec hleděl vyjeveně, „asi nějaký záchvat, to&nbsp;ji&nbsp;přejde, anděl mezi námi, lékař, jí&nbsp;pomůže. Mili,“ řekl, „ne aby ti&nbsp;někdy napadlo brát do&nbsp;úst nějakou třaskavou kuličku. To&nbsp;by&nbsp;mohl být velký malér. Chutnal ti&nbsp;ten věneček?“</span></p>
          <p class="chunk" data-nb-ref-number="28" data-nb-words="85" data-nb-chars="491"><span class="idea" data-nb-ref-number="28" id="idea28" data-nb-words="85" data-nb-chars="491">Pak prošli hřbitovem mezi hroby, na&nbsp;nichž ležely věnce, a&nbsp;ocitli se&nbsp;před budovou krematoria. Ve&nbsp;vrátnici se&nbsp;třásl psík s&nbsp;dlouhým nehtem na&nbsp;malíčku, viděl pana ředitele ve&nbsp;vysokých botách a&nbsp;klopeném klobouku s&nbsp;pérem a&nbsp;ukláněl se, oči měl podlité a&nbsp;slzavé. „Jestlipak ho&nbsp;zachráním,“ myslil si&nbsp;pan Kopfrkingl, „budu ho&nbsp;muset propustit nebo mu&nbsp;pomoci do&nbsp;blázince.“ Kývl mu&nbsp;rukou a&nbsp;šel dál. Zavedl Miliho do&nbsp;chodby k&nbsp;šatně, k&nbsp;vyhaslým žárovištím, byl tam cítit lyzol a&nbsp;chlapec se&nbsp;chvěl jak jehně.</span></p>
          <p class="chunk" data-nb-ref-number="29" data-nb-words="9" data-nb-chars="45"><span class="idea" data-nb-ref-number="29" id="idea29" data-nb-words="9" data-nb-chars="45">„To jsou ty&nbsp;pece?“ chvěl se&nbsp;a&nbsp;nejistě koukal.</span></p>
          <p class="chunk" data-nb-ref-number="30" data-nb-words="55" data-nb-chars="305"><span class="idea" data-nb-ref-number="30" id="idea30" data-nb-words="55" data-nb-chars="305">„To jsou ony,“ usmál se&nbsp;pan Kopfrkingl, „snad by&nbsp;ses, prosím tě, nebál. Vždyť jsou prázdné, vždyť se&nbsp;nespaluje. Ty&nbsp;se, Mili, když někam jdeme,“ usmál se, „bojíš vždycky, já&nbsp;nevím, po&nbsp;kom to&nbsp;máš. Bál ses tenkrát před panoptikem, bál ses na&nbsp;boxu, bál ses před rozhlednou… copak se&nbsp;ti&nbsp;něco stalo…?“ Pak řekl:</span></p>
          <p class="chunk" data-nb-ref-number="31" data-nb-words="94" data-nb-chars="551"><span class="idea" data-nb-ref-number="31" id="idea31" data-nb-words="94" data-nb-chars="551">„Tuhle jsou knoflíky k&nbsp;železné oponě v&nbsp;obřadní síni, tuhle teploměry, tuhle mikrofon, aby mohli zaměstnanci poslouchat hudbu… tak to&nbsp;jsou ty&nbsp;naše dobré mechanismy, automatismy… támhle na&nbsp;tom lešení jsou ta&nbsp;kouřová okénka do&nbsp;pecí, ta&nbsp;však vidět nemusíš opravdu… Tuhle visí tabulka, tu&nbsp;znáš, počkej, kouknu se…“ Pak přešli kolem skladu plechových válců na&nbsp;popel s&nbsp;průměrem 16&nbsp;cm a&nbsp;výškou 23&nbsp;cm, byl tam cítit lyzol a&nbsp;chlapec se&nbsp;chvěl jak jehně… „to je&nbsp;sklad válců na&nbsp;popel,“ řekl pan Kopfrkingl, „je to&nbsp;normalizované…“ a&nbsp;pak vešli do&nbsp;přípravny k&nbsp;rakvím.</span></p>
          <p class="chunk" data-nb-ref-number="32" data-nb-words="85" data-nb-chars="481"><span class="idea" data-nb-ref-number="32" id="idea32" data-nb-words="85" data-nb-chars="481">„Zde vidíš pana Daňka,“ usmál se&nbsp;pan Kopfrkingl, „tuhle doktora Veverku, má&nbsp;rakev dost těsnou, chudák, až&nbsp;mu&nbsp;dají víko, bude mu&nbsp;ležet na&nbsp;čele, tuhle je&nbsp;pan Piskoř… ten zemřel na&nbsp;<em>andělskou</em> nemoc… ale to&nbsp;nic. Ukážu ti&nbsp;tuhle rakev,“ usmál se&nbsp;pan Kopfrkingl a&nbsp;šel k&nbsp;jedné zatlučené rakvi s&nbsp;číslem 5 a&nbsp;jménem E. Wagner, „je zatlučená, protože se&nbsp;už&nbsp;nebude otvírat. Nebude se&nbsp;vystavovat, v&nbsp;pondělí jde odsud rovnou do&nbsp;obřadní síně.“ Pan Kopfrkingl vyňal z&nbsp;kapsy kleštičky a&nbsp;otevřel víko.</span></p>
          <p class="chunk" data-nb-ref-number="33" data-nb-words="36" data-nb-chars="229"><span class="idea" data-nb-ref-number="33" id="idea33" data-nb-words="36" data-nb-chars="229">V&nbsp;rakvi se&nbsp;objevila ostrá bledá vyhublá tvář v&nbsp;parádní zelenošedé uniformě. Na&nbsp;prsou měla železný kříž, brigadýrku a&nbsp;bílé rukavičky. V&nbsp;knoflíkové dírce snítku vavřínu. Jiná snítka, snad myrta, ležela na&nbsp;rukou zkřížených na&nbsp;břiše.</span></p>
          <p class="chunk" data-nb-ref-number="34" data-nb-words="315" data-nb-chars="1856"><span class="idea" data-nb-ref-number="34" id="idea34" data-nb-words="315" data-nb-chars="1856">„Je to&nbsp;pan Ernst <em>Wagner,“</em> řekl pan Kopfrkingl chlapci, který se&nbsp;chvěl jak jehně a&nbsp;zoufale si&nbsp;mačkal ruce, „SS Sturmbannführer… měl rád národ a&nbsp;<em>hudbu,</em> bude pohřben za&nbsp;zvuků Wagnerova Parsifala. Tak ten tvůj boxer bude mlátit Němce,“ smutně se&nbsp;usmál pan Kopfrkingl na&nbsp;zděšeného syna, „násilníky, vetřelce. Tys mu&nbsp;asi řekl, že&nbsp;máš rád sladkosti, že&nbsp;<em>tě zve do&nbsp;cukráren</em>, viď… Koukni, tenhle pan Wagner je&nbsp;čistokrevný Němec. Žádná změkčilá, zženštilá duše… čistý původ. Ohne Rücksicht auf den Dienstgrad muss jeder SS-Angehörige den Abstammungsnachweis erbringen, wenn er&nbsp;sich verloben oder verheiraten will, tak zní říšský zákon, víš, co&nbsp;to&nbsp;je&nbsp;česky… inu, že&nbsp;každý příslušník SS&nbsp;se&nbsp;musí bez ohledu na&nbsp;svou hodnost vykázat původem, když <em>se chce zasnoubit nebo ženit…</em> Zákony jsou proto, aby lidem pomáhaly…“ pan Kopfrkingl se&nbsp;usmál a&nbsp;pak řekl: „Má rakev, jaká má&nbsp;být, dost vysokou a&nbsp;širokou, co, Mili, aby sis lehl k&nbsp;němu? Lehl k&nbsp;němu a&nbsp;v&nbsp;pondělí ses s&nbsp;ním za&nbsp;zvuků toho Parsifala roztavil?“ A&nbsp;s&nbsp;nepříliš veselým úsměvem vzal <em>železnou tyč,</em> která ležela v&nbsp;koutě u&nbsp;výklenku se&nbsp;záclonou, <em>povalil chlapce na&nbsp;kolena, rozkročil se&nbsp;nad ním</em> v&nbsp;těch svých černých vysokých botách a&nbsp;klopeném klobouku se&nbsp;šňůrou a&nbsp;<em>pérem</em> a&nbsp;utloukl ho&nbsp;tyčí. Pak jej zdvihl ze&nbsp;země, strčil do&nbsp;rakve k&nbsp;esesákovi, rakev byla, jaká má&nbsp;být, vysoká a&nbsp;široká, vešli se&nbsp;tam oba jako nesourodí bratři, zatloukl rakev kleštičkami, prohlédl tyč i&nbsp;dlažky, jsou-li čisté, poopravil klobouk… a&nbsp;šel. „Smrt sbližuje,“ řekl si&nbsp;s&nbsp;rukou v&nbsp;kapse na&nbsp;kleštičkách, „v lidském popelu není rozdíl. Jestli je&nbsp;to&nbsp;popel německého bannführera nebo čtvrtečního židovského chlapce, to&nbsp;je&nbsp;jedno. Chudák chlapec,“ řekl si, „jak by&nbsp;byl jinak v&nbsp;životě trpěl, čeho jsem to&nbsp;dobré dítě ušetřil. Už&nbsp;teď by&nbsp;ho&nbsp;nevzali do&nbsp;německých škol a&nbsp;do Hájot, natož až&nbsp;přijde nový, šťastný řád. Škoda jen, že&nbsp;jsem ho&nbsp;ještě nemohl vyfotografovat…“</span></p>
          <p class="chunk" data-nb-ref-number="35" data-nb-words="147" data-nb-chars="856"><span class="idea" data-nb-ref-number="35" id="idea35" data-nb-words="147" data-nb-chars="856">„…&nbsp;Mili, neutíkej, počkej na&nbsp;mě,“ zvolal před vrátnicí pana Fenka, aby to&nbsp;bylo slyšet dovnitř, do&nbsp;toho kumbálu, kde právě pan Fenek byl, choulil se&nbsp;tam s&nbsp;ústy na&nbsp;vlastní ruce, jako by&nbsp;ji&nbsp;líbal, a&nbsp;měl kalné oči. „Pane Fenek,“ řekl mu, „vy si&nbsp;lízáte ruku! Musíte se&nbsp;léčit, pane Fenek, takhle by&nbsp;to&nbsp;dál nešlo, přece si&nbsp;nebudete ničit život. Je&nbsp;to&nbsp;Abartigkeit, co&nbsp;děláte, zrůdnost, co&nbsp;takhle psychiatr?“ a&nbsp;pan Fenek zdvihl hlavu, rozplakal se&nbsp;a&nbsp;sepjal ruce. Pan Kopfrkingl pak vyšel z&nbsp;budovy, přešel nádvoří, v&nbsp;tamější vrátnici ho&nbsp;hluboce pozdravil nástupce pana Vrány, před bránou nádvoří dal šesták staré ženě žebračce, která tu&nbsp;stávala kromě pátků i&nbsp;v&nbsp;sobotu v&nbsp;zimě v&nbsp;létě, vypadala jako bílá sudička, a&nbsp;zamířil k&nbsp;tramvaji. Stála tam nějaká mladá růžolící dívka v&nbsp;černých šatech s&nbsp;jakýmsi mládencem, který měl přes rameno řemínek s&nbsp;fotografickým přístrojem.</span></p>
          <p class="chunk" data-nb-ref-number="36" data-nb-words="16" data-nb-chars="108"><span class="idea" data-nb-ref-number="36" id="idea36" data-nb-words="16" data-nb-chars="108">Za&nbsp;čtyři dni potom došel pan Kopfrkingl na&nbsp;německou kriminálku a&nbsp;ohlásil, že&nbsp;pohřešuje šestnáctiletého syna.</span></p>
          <p class="chunk" data-nb-ref-number="37" data-nb-words="118" data-nb-chars="719"><span class="idea" data-nb-ref-number="37" id="idea37" data-nb-words="118" data-nb-chars="719">„Je to&nbsp;už&nbsp;čtvrtý den a&nbsp;ještě nepřišel,“ řekl, „dělal nám to&nbsp;odmalička, jednou jsme ho&nbsp;dokonce hledali policií, našli ho&nbsp;až&nbsp;u&nbsp;Suchdola, chtěl tam přespat ve&nbsp;stohu. Měl různé romantické nápady, mám strach, zda se&nbsp;nepustil za&nbsp;naší armádou do&nbsp;Polska. V&nbsp;poslední době chodil též s&nbsp;nějakým boxerem.“ Zatím byl Mili již čtyři dny smíchán s&nbsp;popelem čistokrevného esesáka a&nbsp;úkony provedl sám pan ředitel, který si&nbsp;za&nbsp;asistence chápajících a&nbsp;úslužných úsměvů dvou, kteří nastoupili po&nbsp;Zajícovi a&nbsp;Beranovi, osvěžoval u&nbsp;žároviště svou odbornou znalost a&nbsp;zároveň jim ukazoval, jak si&nbsp;váží jejich práce, z&nbsp;níž sám vyšel jako synek dost prostých rodičů, hráli k&nbsp;tomu smuteční pochod z&nbsp;Beethovenovy Eroicy. Předtím Wagnerova Parsifala.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./spalovac_mrtvol_020.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>