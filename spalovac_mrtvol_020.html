<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="15">
    <meta name="apple-mobile-web-app-capable" content="yes">
    <title>15 • Spalovač mrtvol</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./spalovac_mrtvol_019.html">
    <link rel="next" href="./colophon.html">
    <meta name="nb-order" content="15">
    <link rel="self" href="spalovac_mrtvol_020.html">
    <meta name="nb-identifier" content="fuks-spalovac-mrtvol-fe7befc">
    <meta name="nb-role" content="chapter">
  </head>
  <body data-nb-words="2257" data-nb-chars="13591" class="nb-role-chapter nb-custom-style">
    <nav role="doc-toc">
      <ul>
        <li><a href="spalovac_mrtvol_006.html">1</a></li>
      </ul>
      <ul>
        <li><a href="spalovac_mrtvol_007.html">2</a></li>
      </ul>
      <ul>
        <li><a href="spalovac_mrtvol_008.html">3</a></li>
      </ul>
      <ul>
        <li><a href="spalovac_mrtvol_009.html">4</a></li>
      </ul>
      <ul>
        <li><a href="spalovac_mrtvol_010.html">5</a></li>
      </ul>
      <ul>
        <li><a href="spalovac_mrtvol_011.html">6</a></li>
      </ul>
      <ul>
        <li><a href="spalovac_mrtvol_012.html">7</a></li>
      </ul>
      <ul>
        <li><a href="spalovac_mrtvol_013.html">8</a></li>
      </ul>
      <ul>
        <li><a href="spalovac_mrtvol_014.html">9</a></li>
      </ul>
      <ul>
        <li><a href="spalovac_mrtvol_015.html">10</a></li>
      </ul>
      <ul>
        <li><a href="spalovac_mrtvol_016.html">11</a></li>
      </ul>
      <ul>
        <li><a href="spalovac_mrtvol_017.html">12</a></li>
      </ul>
      <ul>
        <li><a href="spalovac_mrtvol_018.html">13</a></li>
      </ul>
      <ul>
        <li><a href="spalovac_mrtvol_019.html">14</a></li>
      </ul>
      <ul>
        <li><a href="spalovac_mrtvol_020.html">15</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./spalovac_mrtvol_019.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="2"><span class="idea" data-nb-ref-number="1" id="idea1" data-nb-words="1" data-nb-chars="2">15</span></h1>
        <p class="chunk" data-nb-ref-number="2" data-nb-words="94" data-nb-chars="621"><span class="idea" data-nb-ref-number="2" id="idea2" data-nb-words="94" data-nb-chars="621">A&nbsp;pak, po&nbsp;vítězném tažení polském, byl pan Karl Kopfrkingl volán k&nbsp;nejvyššímu šéfovi pražského sicherheitsdienstu a&nbsp;tajemníku pana říšského protektora Boehrmannovi, Boehrmannovi do&nbsp;té&nbsp;světlé široké budovy se&nbsp;sloupy, před níž bylo tolik aut a&nbsp;na níž vlála říšská vlajka, do&nbsp;pracovny, kde to&nbsp;sladce vonělo santalovým dřevem a&nbsp;kde kromě krásných záclon, tlustého koberce a&nbsp;velkého portrétu Vůdce viselo i&nbsp;několik jiných nádherných obrazů, a&nbsp;zde, v&nbsp;této pracovně nejvyššího šéfa pražského sicherheitsdienstu a&nbsp;tajemníka pana říšského protektora bylo mu&nbsp;důvěrně sděleno, s&nbsp;jakým experimentem se&nbsp;počítá, bylo to&nbsp;na&nbsp;podzim 1939.</span></p>
        <p class="chunk" data-nb-ref-number="3" data-nb-words="55" data-nb-chars="317"><span class="idea" data-nb-ref-number="3" id="idea3" data-nb-words="55" data-nb-chars="317">„K&nbsp;očistě a&nbsp;cti německého lidu. K&nbsp;vítěznému boji za&nbsp;novou, šťastnou Evropu. K&nbsp;spravedlivému uspořádání světa, Vůdcovu novému řádu,“ řekli mu&nbsp;a&nbsp;zdvihli sklenky z&nbsp;lesklého stolu, za&nbsp;nimiž ležela i&nbsp;nějaká kniha, a&nbsp;byl tam též Willi Reinke a&nbsp;ten mu&nbsp;řekl: „Smím ti&nbsp;něco nabídnout, koňak, českou slivovici…“ a&nbsp;pak mu&nbsp;řekli:</span></p>
        <p class="chunk" data-nb-ref-number="4" data-nb-words="40" data-nb-chars="286"><span class="idea" data-nb-ref-number="4" id="idea4" data-nb-words="40" data-nb-chars="286">„Máte zkušenosti. Máte rád mechanismy, automatismy, jste hrdý nositel němectví. Potřebujeme vyzkoušet taková plynová žároviště, víte, so&nbsp;eine treffliche Gaseinrichtung für die Zukunft. Je&nbsp;však třeba <em>naprostá mlčenlivost, je&nbsp;to&nbsp;tajné.</em> Nabízí se&nbsp;vám pocta. Mohl byste být odborným šéfem.“</span></p>
        <p class="chunk" data-nb-ref-number="5" data-nb-words="76" data-nb-chars="470"><span class="idea" data-nb-ref-number="5" id="idea5" data-nb-words="76" data-nb-chars="470">„Taková plynová žároviště pro budoucnost,“ opakoval Willi a&nbsp;leh­ce se&nbsp;dotkl knihy na&nbsp;lesklé desce stolu, „pro budoucnost, která je&nbsp;vždycky nejistá kromě smrti a&nbsp;našeho vítězství. Nebudou trpět <em>ani koně,“</em> usmál se, „nabízí se&nbsp;ti&nbsp;pocta. To,“ řekl, „co jsem ti&nbsp;slíbil, když jsi byl žebrákem v&nbsp;Maislově ulici, je&nbsp;zde. Dostaneš osobní auto Mercedes. Budeš moci vozit,“ usmál se, „rodinu na&nbsp;výlety…“ Pak se&nbsp;usmál, zdvihl sklenku a&nbsp;řekl: „Jsi <em>vyvolený.</em> Vskutku ještě nepiješ…?“</span></p>
        <p class="chunk" data-nb-ref-number="6" data-nb-words="52" data-nb-chars="372"><span class="idea" data-nb-ref-number="6" id="idea6" data-nb-words="52" data-nb-chars="372">A&nbsp;pan Kopfrkingl s&nbsp;úsměvem nadechl sladkou vůni, sladkou vůni santalového dřeva, kterou byla pracovna nejvyššího šéfa pražského sicherheitsdienstu a&nbsp;tajemníka pana říšského protektora prosycena, pohlédl na&nbsp;knihu za&nbsp;sklenkami a&nbsp;položil ruce do&nbsp;klína. „Pánové, děkuji,“ řekl a&nbsp;zavrtěl hlavou, „vskutku ještě nepiji. Alkohol nepiji, jsem abstinent.“ A&nbsp;přijal nabízenou poctu.</span></p>
        <p class="chunk" data-nb-ref-number="7" data-nb-words="387" data-nb-chars="2287"><span class="idea" data-nb-ref-number="7" id="idea7" data-nb-words="387" data-nb-chars="2287">A&nbsp;pak chodil do&nbsp;Casina, zázračným vchodem se&nbsp;třemi schody, obloženým bílým mramorem, měl plavovlasé milenky, zvláště Marlén, která se&nbsp;původně jmenovala Marie a&nbsp;byla jak anděl nebo prvotřídní herečka, měl jich asi deset nebo dvacet a&nbsp;chodil za&nbsp;nimi i&nbsp;jinam než do&nbsp;Casina, ale k&nbsp;Malvazu ne, tam nechodil už&nbsp;dávno, některé z&nbsp;nich přicházely na&nbsp;oplátku za&nbsp;ním do&nbsp;bytu, měl jich tolik, že&nbsp;si&nbsp;je&nbsp;málem pletl, ale zato nepil a&nbsp;nekouřil, byl abstinent, litoval ty, kteří krásky neměli, litoval paní Prachařovou, jejíž muž propadl alkoholu, a&nbsp;litoval jejich nešťastného synka Vojtu, který to&nbsp;může mít po&nbsp;něm, a&nbsp;litoval též jiné, například doktora Bettelheima s&nbsp;rodinou, který už&nbsp;neměl auto ani ordinaci, a&nbsp;v&nbsp;jídelně hleděl k&nbsp;oknu na&nbsp;obraz svatebního průvodu, který kdysi koupil Zině v&nbsp;Nekázance v&nbsp;rámařství pana Holého, a&nbsp;na tabulku na&nbsp;šňůře vedle, nejvznešenější jízdní řád, který na&nbsp;zemi je, jízdní řád smrti, hleděl nade dveře jídelny, kde už&nbsp;dávno místo nikaragujského prezidenta visel Vůdce, dokonalý tisk dokonalého gentlemana, a&nbsp;říkal si, „brzy dostanu jmenovací dekret šéfa experimentu, plynových žárovišť, jakýchsi komor… a&nbsp;auto Mercedes…“ a&nbsp;také hleděl na&nbsp;rodinný obrázek nad skříňkou, na&nbsp;níž seděl vedle Lakmé uprostřed dětí s&nbsp;kočkou na&nbsp;klíně… chodíval vedle do&nbsp;obýváku a&nbsp;hleděl nad klavír, kde visela vitrínka s&nbsp;mouchami, vitrínka s&nbsp;drosophilou funebris a&nbsp;muškami banánovými, na&nbsp;nichž se&nbsp;zaživa zkouší dědičnost, a&nbsp;jednou&nbsp;– bylo to&nbsp;kvečeru – si&nbsp;vzpomněl na&nbsp;slatiňanskou tetu, tu&nbsp;dobrou duši, která, kdyby byla katolička, byla by&nbsp;po&nbsp;smrti světicí, byla svatou už&nbsp;teď, a&nbsp;řekl si: „Musím do&nbsp;té&nbsp;naší krásné milé koupelny, kterou mám tak rád…“ a&nbsp;šel tam, a&nbsp;<em>pod ventilátorem u&nbsp;motýla zapálil svíčku</em>… Pak se&nbsp;vrátil do&nbsp;jídelny a&nbsp;rozsvítil stojací lampu, protože v&nbsp;jídelně už&nbsp;bylo šero, a&nbsp;z&nbsp;knihovny vzal zákon o&nbsp;kremaci a&nbsp;listoval jím chvíli, a&nbsp;pak vzal snad už&nbsp;posté knihu o&nbsp;Tibetu… tu&nbsp;líbeznou, úchvatnou knihu o&nbsp;Tibetu, o&nbsp;tibetských klášteřích, dalajlámovi a&nbsp;jeho převtělování, a&nbsp;řekl si: „Vždyť ji&nbsp;znám už&nbsp;skoro nazpaměť…“ a&nbsp;šel si&nbsp;s&nbsp;ní sednout pod svítící lampu, a&nbsp;když ji&nbsp;otevřel, řekl si&nbsp;ještě, ale o&nbsp;přesladkou čarokrásnou se&nbsp;starám, zaplať pánbůh, že&nbsp;ji&nbsp;vzali do&nbsp;německé školy, ale nějaké rysy své blažené matky má, ta&nbsp;má&nbsp;osmnáctiletá černovláska, to&nbsp;je&nbsp;hrozné… a&nbsp;pak někdo zazvonil.</span></p>
        <p class="chunk" data-nb-ref-number="8" data-nb-words="14" data-nb-chars="87"><span class="idea" data-nb-ref-number="8" id="idea8" data-nb-words="14" data-nb-chars="87">Pan Kopfrkingl vstal zpod lampy, položil tibetskou knihu na&nbsp;jídelní stůl a&nbsp;šel otevřít.</span></p>
        <p class="chunk" data-nb-ref-number="9" data-nb-words="59" data-nb-chars="356"><span class="idea" data-nb-ref-number="9" id="idea9" data-nb-words="59" data-nb-chars="356">„Mohu mluvit s&nbsp;panem ředitelem Kopfrkinglem,“ řekl příchozí německy za&nbsp;dveřmi, „jsem poslán, je&nbsp;to&nbsp;důvěrné…“ Pan Kopfrkingl se&nbsp;uklonil a&nbsp;poodstoupil, aby příchozí mohl vejít do&nbsp;dveří, a&nbsp;pak ho&nbsp;uvedl do&nbsp;jídelny. Host byl v&nbsp;obličeji dost žlutý, ale to&nbsp;mohlo být způsobeno rozsvícenou stojací lampou. Byl však dost podivně oblečen, v&nbsp;něčem jako v&nbsp;černé kutně.</span></p>
        <p class="chunk" data-nb-ref-number="10" data-nb-words="34" data-nb-chars="220"><span class="idea" data-nb-ref-number="10" id="idea10" data-nb-words="34" data-nb-chars="220">„Račte přijmout místo,“ pokynul pan Kopfrkingl ke&nbsp;stolu, aniž dal na&nbsp;sobě znát údiv, „odpusťte…“ a&nbsp;sebral knihu, která tam ležela, „právě jsem četl knihu… Smím vám něco nabídnout? <em>Koňak, českou slivovici</em>…“ řekl zdvořile.</span></p>
        <p class="chunk" data-nb-ref-number="11" data-nb-words="22" data-nb-chars="125"><span class="idea" data-nb-ref-number="11" id="idea11" data-nb-words="22" data-nb-chars="125">„Děkuji,“ usmál se&nbsp;host a&nbsp;položil ruce do&nbsp;klína, „alkohol nepiji. Ani nekouřím. Jsem abstinent…“ A&nbsp;pak se&nbsp;znovu usmál a&nbsp;řekl:</span></p>
        <p class="chunk" data-nb-ref-number="12" data-nb-words="36" data-nb-chars="194"><span class="idea" data-nb-ref-number="12" id="idea12" data-nb-words="36" data-nb-chars="194">„Směl-li bych prosit, tedy trochu čaje s&nbsp;kouskem másla…“ A&nbsp;když pak pan Kopfrkingl rychle odběhl do&nbsp;kuchyně, uvařil čaj s&nbsp;kouskem másla a&nbsp;vrátil se&nbsp;s&nbsp;ním do&nbsp;jídelny, host na&nbsp;něho pohlédl a&nbsp;řekl:</span></p>
        <p class="chunk" data-nb-ref-number="13" data-nb-words="67" data-nb-chars="411"><span class="idea" data-nb-ref-number="13" id="idea13" data-nb-words="67" data-nb-chars="411">„<em>Kušog</em>. Jsem <em>tulku</em> z&nbsp;kláštera Mindoling. Zemřel nám dalajláma. Léta… sedmnáct, devatenáct let… hledá Tibet, naše požehnaná země, jeho inkarnaci. Toho velikého muže, kterého si&nbsp;Buddha <em>vyvolil,</em> do&nbsp;něhož se&nbsp;<em>převtělil</em> a&nbsp;konečně, po&nbsp;letech hledání a&nbsp;pátrání, skoro po&nbsp;dvaceti letech… ho&nbsp;našel. Byl jsem vyslán na&nbsp;tuto dalekou cestu, abych vás vyhledal a&nbsp;sdělil vám, že&nbsp;jste to&nbsp;vy. Trůn v&nbsp;Lhase vás očekává, <em>rimpoče</em>.“</span></p>
        <p class="chunk" data-nb-ref-number="14" data-nb-words="2" data-nb-chars="9"><span class="idea" data-nb-ref-number="14" id="idea14" data-nb-words="2" data-nb-chars="9">Pak řekl:</span></p>
        <p class="chunk" data-nb-ref-number="15" data-nb-words="22" data-nb-chars="152"><span class="idea" data-nb-ref-number="15" id="idea15" data-nb-words="22" data-nb-chars="152">„Je však třeba <em>naprostá mlčenlivost, je&nbsp;to&nbsp;tajné</em>… Přijdu ještě několikrát, abych vás zasvětil. Pak odejdeme do&nbsp;Himálaje, naší rajské, požehnané vlasti…“</span></p>
        <p class="chunk" data-nb-ref-number="16" data-nb-words="23" data-nb-chars="123"><span class="idea" data-nb-ref-number="16" id="idea16" data-nb-words="23" data-nb-chars="123">„Otče, tys měl návštěvu,“ řekla Zina, když se&nbsp;vrátila domů, „zde na&nbsp;stole jsou dva šálky, v&nbsp;jednom je&nbsp;<em>na dně</em> nějaké máslo.“</span></p>
        <p class="chunk" data-nb-ref-number="17" data-nb-words="39" data-nb-chars="223"><span class="idea" data-nb-ref-number="17" id="idea17" data-nb-words="39" data-nb-chars="223">„Měl jsem vzácnou návštěvu, drahá,“ řekl pan Kopfrkingl a&nbsp;pozoroval ji, „nemluv však o&nbsp;tom, nedej na&nbsp;sobě nic znát, je&nbsp;to&nbsp;tajné. Je&nbsp;třeba naprostá mlčenlivost. Jak se&nbsp;ti&nbsp;líbí, překrásná, ve&nbsp;škole? V&nbsp;tvé nové německé škole?“</span></p>
        <p class="chunk" data-nb-ref-number="18" data-nb-words="26" data-nb-chars="157"><span class="idea" data-nb-ref-number="18" id="idea18" data-nb-words="26" data-nb-chars="157">„Ztratila jsem přítelkyně,“ řekla Zina sklesle, „nevěděla jsem, že&nbsp;je&nbsp;ztratím. Myslela jsem, že&nbsp;všechno bude dál, jak bylo. S&nbsp;Lenkou a&nbsp;Lálou se&nbsp;už&nbsp;nestýkám…“</span></p>
        <p class="chunk" data-nb-ref-number="19" data-nb-words="69" data-nb-chars="416"><span class="idea" data-nb-ref-number="19" id="idea19" data-nb-words="69" data-nb-chars="416">„Byly to&nbsp;dobré, milé kamarádky,“ kývl pan Kopfrkingl, „ale co&nbsp;se&nbsp;dá&nbsp;dělat, člověk ztrácí leccos. Co&nbsp;jsem já&nbsp;už&nbsp;v&nbsp;životě poznal tragédií,“ řekl, „paní Strunná, slečna Čárská, Vomáčková, paní Lišková, paní Podzimková. Pan Holý, který ztratil ženu, pan Rubinstein, který se&nbsp;dal rozvést, pan Strauss, který ztratil ženu na&nbsp;krční souchotě a&nbsp;syna na&nbsp;spálu… člověk ztrácí vlastně pořád, to&nbsp;je&nbsp;už&nbsp;úděl. Co&nbsp;pan Míla Janáček…“</span></p>
        <p class="chunk" data-nb-ref-number="20" data-nb-words="10" data-nb-chars="60"><span class="idea" data-nb-ref-number="20" id="idea20" data-nb-words="10" data-nb-chars="60">„Neříká zatím nic, ale myslím, že&nbsp;se&nbsp;rozejdeme,“ řekla Zina.</span></p>
        <p class="chunk" data-nb-ref-number="21" data-nb-words="72" data-nb-chars="414"><span class="idea" data-nb-ref-number="21" id="idea21" data-nb-words="72" data-nb-chars="414">„Že se&nbsp;rozejdete,“ kývl pan Kopfrkingl a&nbsp;pohlédl na&nbsp;rodinný obrázek nad skříňkou, „tak vidíš. Byl to&nbsp;dobrý, milý hoch, z&nbsp;dobré, slušné rodiny, jeho otec byl strojní inženýr, on&nbsp;sám měl rád fyziku, stroje, měl rád hudbu a&nbsp;různé mechanismy a&nbsp;automatismy jako já, měl před sebou budoucnost. Je&nbsp;ho&nbsp;škoda. Budeš mít na&nbsp;něho věčnou památku aspoň těmi obrázky,“ ukázal na&nbsp;obrázek nad skříňkou a&nbsp;Zina tam pohlédla a&nbsp;řekla:</span></p>
        <p class="chunk" data-nb-ref-number="22" data-nb-words="6" data-nb-chars="36"><span class="idea" data-nb-ref-number="22" id="idea22" data-nb-words="6" data-nb-chars="36">„O&nbsp;Milim nejsou pořád žádné zprávy?“</span></p>
        <p class="chunk" data-nb-ref-number="23" data-nb-words="12" data-nb-chars="77"><span class="idea" data-nb-ref-number="23" id="idea23" data-nb-words="12" data-nb-chars="77">„Žádné, holčičko, žádné, bože, kde je…“ pan Kopffkingl svraštil čelo a&nbsp;usedl.</span></p>
        <p class="chunk" data-nb-ref-number="24" data-nb-words="11" data-nb-chars="55"><span class="idea" data-nb-ref-number="24" id="idea24" data-nb-words="11" data-nb-chars="55">Smutně ho&nbsp;pohladila po&nbsp;vlasech, vzal ji&nbsp;za&nbsp;ruku a&nbsp;řekl:</span></p>
        <p class="chunk" data-nb-ref-number="25" data-nb-words="327" data-nb-chars="1932"><span class="idea" data-nb-ref-number="25" id="idea25" data-nb-words="327" data-nb-chars="1932">„Žijeme ve&nbsp;velké, převratné době a&nbsp;máme zatím ještě moc starostí. Ztrácíme všichni. Pan doktor Bettelheim…“ ukázal na&nbsp;strop, nad nímž míval lékař ordinaci, „už také nesmí provozovat praxi. Nach der… durch die… vom 25.&nbsp;7.&nbsp;1938 sind Juden von der Ausübung der ärztlichen Tätigkeit im&nbsp;Deutschen Reich grundsätzlich ausgeschlossen, Židé v&nbsp;Německé říši jsou z&nbsp;vykonávání lékařské praxe zásadně vyloučeni… je&nbsp;to&nbsp;zákon a&nbsp;zákony, jak snad víš, musíme ctít… ještě tu&nbsp;nad námi sice bydlí, ve&nbsp;dvou bytech, se&nbsp;svou krásnou paní, Anežkou a&nbsp;synovcem Janem, v&nbsp;bývalé ordinaci má&nbsp;starý překrásný obraz, nějaký <em>únos</em> ženy hrabětem Bethlénem, ale to&nbsp;je&nbsp;vše, co&nbsp;má. Auto mu&nbsp;už&nbsp;před domem nestojí. Brzy tam však bude stát jiné auto, krásná mercedeska, a&nbsp;ta bude <em>naše,</em> a&nbsp;tuhle na&nbsp;té&nbsp;stěně…“ ukázal na&nbsp;jednu stěnu jídelny, „bude viset jeden starý, překrásný uherský obraz. Ale to&nbsp;je&nbsp;maličkost,“ řekl rychle, „to je&nbsp;vlastně zcela bezvýznamné, co&nbsp;tady bude viset a&nbsp;co ne, člověk nesmí být otrokem <em>svých</em> věcí. Žijeme, krásko, ve&nbsp;velké, převratné době a&nbsp;je třeba myslit na&nbsp;celek. Na&nbsp;národ, na&nbsp;lidstvo, co&nbsp;je&nbsp;proti tomu jedinec… z&nbsp;<em>tamtoho</em>,“ něžně pohladil Zinu po&nbsp;vlasech a&nbsp;myslel zřejmě rozchod s&nbsp;panem Mílou, „si, nebeská, nic nedělej. Češi budou likvidováni. Ano, dítě, je&nbsp;to&nbsp;tak,“ řekl, když Zina sebou trhla, „pravdě musíme pohlédnout do&nbsp;očí statečně a&nbsp;otevřeně. Nemá cenu, drahá, si&nbsp;něco skrývat. Když jsme dokázali unést smrt naší blažené a&nbsp;teď to&nbsp;neštěstí s&nbsp;Milim, musíme tohle umět unést také. Likvidace Čechů je&nbsp;v&nbsp;zájmu našeho národa a&nbsp;lidstva. V&nbsp;zájmu nového šťastného a&nbsp;spravedlivého řádu, který Vůdce buduje. Nezhynou fyzicky, to&nbsp;ne,“ pan Kopfrkingl zavrtěl hlavou a&nbsp;zdvihl ruce, „fyzicky nezhynou, <em>nejsme vrazi.</em> Ale poněmčí se. Je&nbsp;to&nbsp;v&nbsp;zájmu našeho národa a&nbsp;šťastné Evropy. Zde je&nbsp;náš nejvlastnější prostor a&nbsp;odsud budeme řídit svět,“ ukázal rukou po&nbsp;jídelně a&nbsp;pohlédl na&nbsp;kočku, která se&nbsp;právě objevila, „až se&nbsp;to&nbsp;stane, bude ráj. Na&nbsp;věčné časy.“</span></p>
        <p class="chunk" data-nb-ref-number="26" data-nb-words="13" data-nb-chars="77"><span class="idea" data-nb-ref-number="26" id="idea26" data-nb-words="13" data-nb-chars="77">Za&nbsp;několik dní řekl pan Kopfrkingl Zině, chystající se&nbsp;jít na&nbsp;hodinu klavíru:</span></p>
        <p class="chunk" data-nb-ref-number="27" data-nb-words="114" data-nb-chars="717"><span class="idea" data-nb-ref-number="27" id="idea27" data-nb-words="114" data-nb-chars="717">„Sličná! Přišel mi&nbsp;dekret. Jsem jmenován šéfem obrovské věci. Odcházím z&nbsp;krematoria na&nbsp;vyšší místo. Jde o&nbsp;říšský projekt, který jednou provždy zabrání, aby lidstvo bylo vykořisťováno, trpělo hladem a&nbsp;bídou, zbaví lidi utrpení všeho druhu, možná že&nbsp;i&nbsp;koně… Žel, nemohu ti&nbsp;říci nic bližšího, je&nbsp;to&nbsp;tajné. Je&nbsp;třeba naprostá mlčenlivost. Ale co&nbsp;říkáš, abych ti&nbsp;ještě dřív, než odejdu z&nbsp;krematoria, ukázal své dvacetileté působiště. Abys viděla, kde tvůj otec začínal, pracoval, poctivě plnil své povinnosti, rostl a&nbsp;vyspíval? Zítra je&nbsp;sobota, odpoledne se&nbsp;nespaluje, až&nbsp;v&nbsp;pondělí… co&nbsp;říkáš, vzít si&nbsp;ty&nbsp;hezké černé hedvábné šaty, co&nbsp;jsem ti&nbsp;tenkrát koupil, a&nbsp;kouknout se&nbsp;tam… Seženu nějaký,“ řekl, „fotografický přístroj…“</span></p>
        <p class="chunk" data-nb-ref-number="28" data-nb-words="11" data-nb-chars="75"><span class="idea" data-nb-ref-number="28" id="idea28" data-nb-words="11" data-nb-chars="75">Když Zina odešla, dostal návštěvu tibetského vyslance. Uvařil čaj s&nbsp;máslem.</span></p>
        <p class="chunk" data-nb-ref-number="29" data-nb-words="115" data-nb-chars="677"><span class="idea" data-nb-ref-number="29" id="idea29" data-nb-words="115" data-nb-chars="677">„Rimpoče,“ klekl mnich před ním v&nbsp;jídelně na&nbsp;koberec, „je čas. Trůn vás čeká. Tibet, naše blažená země, čeká svého velekněze, lid očekává svého vládce. Zde je&nbsp;háv posledního lámy…“ mnich ukázal rukou do&nbsp;prázdna, jako by&nbsp;ukazoval na&nbsp;hvězdy, které jsou v&nbsp;jídelně a&nbsp;není je&nbsp;vidět, „zde je&nbsp;zlatý <em>tegag</em> a&nbsp;tmavočervený <em>šamíhav.</em> Zeď, která zacláněla váš rozhled, padla. Nebe se&nbsp;otevřelo, nad námi jsou nekonečné hvězdy…“ ukázal na&nbsp;strop… „spasíte svět. Kyab su&nbsp;čivo, kvabgón rimpoče,“ mnich se&nbsp;dotkl čelem země, _„_<em>vy jste Buddha</em>…“ „Vstaňte, synu,“ pokynul pan Kopfrkingl mnichu dobrotivě a&nbsp;v&nbsp;očích měl téměř slzy, a&nbsp;pak se&nbsp;postavil za&nbsp;stůl, zdvihl ruce jako k&nbsp;nebi, na&nbsp;strop… a&nbsp;řekl:</span></p>
        <p class="chunk" data-nb-ref-number="30" data-nb-words="158" data-nb-chars="944"><span class="idea" data-nb-ref-number="30" id="idea30" data-nb-words="158" data-nb-chars="944">„Nebe se&nbsp;otevřelo, nad námi jsou nekonečné hvězdy. <em>Lags so.</em> Jak jsem to&nbsp;léta čítal v&nbsp;knize David Neelové, v&nbsp;knize o&nbsp;Tibetu, kterou mi&nbsp;svázal v&nbsp;krásné žluté desky pan Rudolf Kádner, knihař na&nbsp;Ovocném trhu v&nbsp;tomto městě Praze. Nechť jsou všechny bytosti šťastny. Ve&nbsp;jménu šťastného příštího lidstva není žádná oběť pro mne dost velká. Pan Holý z&nbsp;Nekázanky také ztratil ženu. Pan Strauss také ztratil ženu na&nbsp;krční souchotě a&nbsp;syna na&nbsp;spálu. Ale musím tu&nbsp;ještě něco vykonat,“ usmál se&nbsp;ku&nbsp;svým nohám, „ještě spasit jednu dobrou duši. Ještě jednu duši zavčas vrátit tam, odkud vzešla, zachránit před utrpením, které by&nbsp;ji&nbsp;v&nbsp;tomto příštím šťastném světě čekalo, zítra, v&nbsp;sobotu odpoledne. Vezme si&nbsp;tmavé hedvábné šaty a&nbsp;za hodinku ulehne v&nbsp;nich k&nbsp;největší pražské klavíristce, která vůbec byla, paní Hermíně <em>Sýkorové.</em> Bude jí&nbsp;zpívat nebeské ptactvo druhou větu z&nbsp;Chopinova klavírního koncertu, tak je&nbsp;stanoveno vdovcem. Počkej do&nbsp;zítřka večera, synu.“</span></p>
        <p class="chunk" data-nb-ref-number="31" data-nb-words="149" data-nb-chars="860"><span class="idea" data-nb-ref-number="31" id="idea31" data-nb-words="149" data-nb-chars="860">Mnich se&nbsp;usmál a&nbsp;v&nbsp;té chvíli jako by&nbsp;se&nbsp;panu Karl Kopfrkinglovi zamlžil svět. Ale bylo to&nbsp;zamlžení v&nbsp;jeho vlastní duši. Když se&nbsp;trochu vzpamatoval, slyšel hrát nádhernou hudbu, byla to&nbsp;velká árie z&nbsp;Donizettiho Lucie, klavírní koncert, Nedokončená, Parsifal a&nbsp;Eroica… a&nbsp;pak nějaká skočná, klarinet, housličky, též basa, a&nbsp;pak nějaké bubínky, tympány a&nbsp;mlýnky… a&nbsp;viděl, že&nbsp;v&nbsp;jídelně stojí poblíž kočky a&nbsp;dveří s&nbsp;portrétem Vůdce a&nbsp;říšského kancléře muži v&nbsp;bílém, tři <em>andělé</em>, z&nbsp;nichž jeden se&nbsp;jmenoval Piskoř… a&nbsp;pak k&nbsp;němu přistupují, berou ho&nbsp;za&nbsp;paže a&nbsp;nebesky laskavě ho&nbsp;vedou z&nbsp;bytu, po&nbsp;schodech, kde uhýbá z&nbsp;cesty nějaká zděšená paní a&nbsp;její syn… před dům. před dům, kde stálo auto. bílé auto, auto pro anděly, zdobené červeným křížem a&nbsp;německou poznávací značkou. Když sehnul hlavu, aby vstoupil, ucítil lyzol či&nbsp;karbol a&nbsp;lehký podzimní větřík mu&nbsp;provál vlasy.</span></p>
        <p class="chunk" data-nb-ref-number="32" data-nb-words="101" data-nb-chars="583"><span class="idea" data-nb-ref-number="32" id="idea32" data-nb-words="101" data-nb-chars="583">V&nbsp;polovici května 1945&nbsp;– po&nbsp;válce&nbsp;– viděl pan Kopfrkingl okénkem sanitního vlaku na&nbsp;jakémsi nádražíčku malého německého města zástupy vyhublých lidí, vracejících se&nbsp;domů. Zdálo se&nbsp;mu, že&nbsp;mezi nimi poznává nějaké známé tváře, tvář jakéhosi pana Strausse a&nbsp;Rubinsteina a&nbsp;starou tvář doktora Bettelheima a&nbsp;nějakého mládence, snad jeho Jana, a&nbsp;také nějakou ženu, která mu&nbsp;přišla známá. Usmíval se, byl by&nbsp;jim rád zamával, ale právě měl ruku v&nbsp;kapse a&nbsp;právě v&nbsp;té kapse něco nahmatal. Byl to&nbsp;kousek nějakého provázku a&nbsp;kostka cukru. A&nbsp;tak se&nbsp;jen obrátil do&nbsp;kupé a&nbsp;řekl bezrukým a&nbsp;beznohým:</span></p>
        <p class="chunk" data-nb-ref-number="33" data-nb-words="26" data-nb-chars="164"><span class="idea" data-nb-ref-number="33" id="idea33" data-nb-words="26" data-nb-chars="164">„Šťastné lidstvo. Spasil jsem je. Jistě už&nbsp;nikdy nebude na&nbsp;světě pronásledování, nespravedlnost a&nbsp;utrpení, jistě už&nbsp;ne, ani koně… Pánové, teď nastává ten nový řád.“</span></p>
        <p class="chunk" data-nb-ref-number="34" data-nb-words="14" data-nb-chars="92"><span class="idea" data-nb-ref-number="34" id="idea34" data-nb-words="14" data-nb-chars="92">Z&nbsp;komína pražského krematoria šel žlutavý dýmek, v&nbsp;té chvíli tam právě spalovali morfinistu.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./colophon.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>