<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="5">
    <meta name="apple-mobile-web-app-capable" content="yes">
    <title>5</title>
    <link rel="stylesheet" href="./style/style.min.css" media="screen" integrity="sha256-RoYVBsJ70MMae6Bu5wi05MLjXqtS2A84YTm/PLudUNM=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./spalovac_mrtvol_009.html">
    <link rel="next" href="./spalovac_mrtvol_011.html">
    <meta name="nb-order" content="5">
    <link rel="self" href="spalovac_mrtvol_010.html">
    <meta name="nb-identifier" content="fuks-spalovac-mrtvol-92fb8cf">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="1742" data-nb-chars="10340">
    <nav role="doc-toc">
      <ul class="plain section">
        <li><a href="spalovac_mrtvol_006.html">1</a></li>
        <li><a href="spalovac_mrtvol_007.html">2</a></li>
        <li><a href="spalovac_mrtvol_008.html">3</a></li>
        <li><a href="spalovac_mrtvol_009.html">4</a></li>
        <li><a href="spalovac_mrtvol_010.html">5</a></li>
        <li><a href="spalovac_mrtvol_011.html">6</a></li>
        <li><a href="spalovac_mrtvol_012.html">7</a></li>
        <li><a href="spalovac_mrtvol_013.html">8</a></li>
        <li><a href="spalovac_mrtvol_014.html">9</a></li>
        <li><a href="spalovac_mrtvol_015.html">10</a></li>
        <li><a href="spalovac_mrtvol_016.html">11</a></li>
        <li><a href="spalovac_mrtvol_017.html">12</a></li>
        <li><a href="spalovac_mrtvol_018.html">13</a></li>
        <li><a href="spalovac_mrtvol_019.html">14</a></li>
        <li><a href="spalovac_mrtvol_020.html">15</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./spalovac_mrtvol_009.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="1"><span class="idea" data-nb-ref-number="1" id="idea1" data-nb-words="1" data-nb-chars="1">5</span></h1>
        <section>
          <p class="chunk" data-nb-ref-number="2" data-nb-words="30" data-nb-chars="209"><span class="idea" data-nb-ref-number="2" id="idea2" data-nb-words="30" data-nb-chars="209">Doktor Bettelheim bydlil se&nbsp;svou starší krásnou chotí, synovcem Janem a&nbsp;hospodyní Anežkou Zelenou nad Kopfrkinglovými, nad jídelnou Kopfrkinglových měl starý lékař ordinaci, ale patřil mu&nbsp;ještě i&nbsp;byt vedlejší.</span></p>
          <p class="chunk" data-nb-ref-number="3" data-nb-words="146" data-nb-chars="804"><span class="idea" data-nb-ref-number="3" id="idea3" data-nb-words="146" data-nb-chars="804">Kdyby stropy v&nbsp;našem domě byly tenčí, myslil si&nbsp;pan Kopfrkingl v&nbsp;ordinaci, kde právě seděl zpola obnažen a&nbsp;trochu shrben na&nbsp;bílé kulaté židličce, kdyby byly tenčí… Ale jak by&nbsp;mohla má&nbsp;dobrá Lakmé poznat stropem, že&nbsp;ta&nbsp;šlápota zde nahoře je&nbsp;má? Jdu sem po&nbsp;ordinaci, kdy už&nbsp;v&nbsp;čekárně dobrého lékaře není ani jedna živá duše, a&nbsp;vlastně sem ani nejdu, nýbrž ven, na&nbsp;ulici, k&nbsp;cukráři, koupit nebeské nějakou sladkost, má&nbsp;to&nbsp;občas ráda, ale zdaleka ne&nbsp;tak jako Mili, a&nbsp;pak, myslil si, má&nbsp;dobrá Lakmé nikdy nebyla podezíravá. Věří stejně jako já, že&nbsp;naše manželství je&nbsp;vzorné a&nbsp;že nikdy za&nbsp;sedmnáct let, co&nbsp;trvá, nepřehnal se&nbsp;nad ním jediný mráček. Naše manželství, pomyslil si&nbsp;pan Kopfrkingl a&nbsp;pohlédl na&nbsp;snubní prsten na&nbsp;své ruce, je&nbsp;tak čisté jako nebe nad Chrámem smrti, když se&nbsp;v&nbsp;něm právě nikdo nespaluje.</span></p>
          <p class="chunk" data-nb-ref-number="4" data-nb-words="302" data-nb-chars="1828"><span class="idea" data-nb-ref-number="4" id="idea4" data-nb-words="302" data-nb-chars="1828">Doktor Bettelheim vzal pana Kopfrkingla za&nbsp;paži, a&nbsp;zatímco hledal žílu a&nbsp;pak ji&nbsp;otíral vatou, hleděl pan Kopfrkingl z&nbsp;židličky na&nbsp;stůl lékaře, kde leželo naslouchátko, zrcátko do&nbsp;úst, kulaté zrcátko na&nbsp;čelo, doktor Bettelheim tahle zrcátka měl, i&nbsp;když nebyl krčař, pak hleděl do&nbsp;kouta, kde stála bílá zasklená skříňka s&nbsp;baňkami, zkumavkami a&nbsp;léky a&nbsp;vedle byl hořák s&nbsp;kahanci… ale hlavně pan Kopfrkingl hleděl na&nbsp;velký ztemnělý obraz v&nbsp;černém rámu, který tu&nbsp;v&nbsp;ordinaci visíval léta. Bledý kavalír s&nbsp;ohnivě lesklýma očima, zarputilou tváří a&nbsp;pěstěnými vousky pod nosem, v&nbsp;tmavě červených sametových nohavicích, temně hnědé košili a&nbsp;se zlatým mečíkem u&nbsp;pasu táhl právě přes práh matně ozářeného pokoje na&nbsp;zešeřelou chodbu krásnou ženu, vlastně ani ne&nbsp;ženu, nýbrž skoro ještě dítě, jakousi mladou růžolící dívku v&nbsp;černých šatech. Pokoj, odkud ji&nbsp;tak rozníceně táhl, byla asi ložnice, neboť v&nbsp;pozadí za&nbsp;jakousi průsvitnou záclonou se&nbsp;rýsovala pelest starodávné postele, znak všech ložnic. Z&nbsp;chodby se&nbsp;chystal skočit na&nbsp;kavalíra majestátní muž s&nbsp;prošedivělým vousem, černou čepičkou a&nbsp;bledou, bolestí zkřivenou tváří. Pan Kopfrkingl upíral zrak hlavně na&nbsp;mátožnou růžolící dívku a&nbsp;marně se&nbsp;snažil pochopit, co&nbsp;ta&nbsp;scéna vlastně znamená. Kdyby ten kavalír byl vlekl dívku <em>do</em> ložnice, říkával si&nbsp;pan Kopfrkingl, kdykoli na&nbsp;ten obraz hleděl, dalo by&nbsp;se&nbsp;to&nbsp;chápat, ale on&nbsp;ji&nbsp;netáhne do&nbsp;ložnice, nýbrž z&nbsp;ložnice, a&nbsp;to mu&nbsp;připadalo vždy dost divné. Upíral zrak na&nbsp;růžolící dívku v&nbsp;černých šatech, i&nbsp;když už&nbsp;lékař přiložil k&nbsp;jeho paži injekční stříkačku, upíral jej tím víc, když lékař bodl, nasál krev a&nbsp;pak přiložil vatu. Pak lékař šel do&nbsp;kouta, kde stála bílá zasklená skříňka, vstříkl tam krev do&nbsp;zkumavky, pak přistoupil vedle k&nbsp;hořáku, podržel zkumavku nad plamenem kahanu a&nbsp;pak se&nbsp;pan Kopfrkingl odtrhl od&nbsp;obrazu, lékař vyslovil závěr.</span></p>
          <p class="chunk" data-nb-ref-number="5" data-nb-words="5" data-nb-chars="41"><span class="idea" data-nb-ref-number="5" id="idea5" data-nb-words="5" data-nb-chars="41">„Negativní, pane Kopfrkingl, jste zdráv.“</span></p>
          <p class="chunk" data-nb-ref-number="6" data-nb-words="37" data-nb-chars="207"><span class="idea" data-nb-ref-number="6" id="idea6" data-nb-words="37" data-nb-chars="207">Říkal to&nbsp;tak už&nbsp;hezkou řádku let a&nbsp;pokaždé spadl panu Kopfr­kinglovi ze&nbsp;srdce kámen. Kdyby se&nbsp;ty&nbsp;kameny za&nbsp;ta&nbsp;léta spočítaly, myslil si&nbsp;pan Kopfrkingl, musel by&nbsp;se&nbsp;pod jejich tíhou zřítit strop naší jídelny.</span></p>
          <p class="chunk" data-nb-ref-number="7" data-nb-words="77" data-nb-chars="465"><span class="idea" data-nb-ref-number="7" id="idea7" data-nb-words="77" data-nb-chars="465">„Máte tyhle zkoušky stále za&nbsp;nutné, pane Kopfrkingl?“ řekl lékař, uklízeje instrumenty, a&nbsp;pan Kopfrkingl se&nbsp;obrátil k&nbsp;obrazu a&nbsp;pokýval hlavou. Tvrdím, myslil si&nbsp;v&nbsp;duchu a&nbsp;pohlédl na&nbsp;snubní prsten na&nbsp;své ruce, že&nbsp;se&nbsp;nestýkám s&nbsp;jinými ženami než se&nbsp;svou nebeskou, a&nbsp;přitom mám strach, nejsem-li nakažen, abych nevypadal jako podvodník nebo hypochondr v&nbsp;očích tohoto laskavého lékaře… A&nbsp;tak mu&nbsp;vždy tvrdíval, že&nbsp;má&nbsp;strach z&nbsp;nákazy proto, že&nbsp;je&nbsp;zaměstnancem krematoria.</span></p>
          <p class="chunk" data-nb-ref-number="8" data-nb-words="44" data-nb-chars="265"><span class="idea" data-nb-ref-number="8" id="idea8" data-nb-words="44" data-nb-chars="265">„Víte, pane doktore,“ řekl mu&nbsp;i&nbsp;teď, „říkám stále, že&nbsp;se&nbsp;nestýkám s&nbsp;jinými ženami, jen se&nbsp;svou nebeskou, a&nbsp;přitom mám strach, nejsem-li nakažen. Bojím se, abych nevypadal před vámi jako podvodník nebo hypochondr. Mám strach z&nbsp;nákazy proto, že&nbsp;pracuji v&nbsp;krematoriu.“</span></p>
          <p class="chunk" data-nb-ref-number="9" data-nb-words="18" data-nb-chars="103"><span class="idea" data-nb-ref-number="9" id="idea9" data-nb-words="18" data-nb-chars="103">„Ale vždyť přece nepřijdete do&nbsp;styku s&nbsp;mrtvými,“ řekl mu&nbsp;lékař, „nehledě k&nbsp;tomu, že&nbsp;není nákaza možná.“</span></p>
          <p class="chunk" data-nb-ref-number="10" data-nb-words="25" data-nb-chars="160"><span class="idea" data-nb-ref-number="10" id="idea10" data-nb-words="25" data-nb-chars="160">„Vím, pane doktore,“ odpovídal mu&nbsp;pan Kopfrkingl, „ale jsem citlivý. Musil bych se&nbsp;zastřelit, kdybych zjistil, že&nbsp;jsem nakazil ženu. Dělám to&nbsp;pro klid svědomí.“</span></p>
          <p class="chunk" data-nb-ref-number="11" data-nb-words="75" data-nb-chars="440"><span class="idea" data-nb-ref-number="11" id="idea11" data-nb-words="75" data-nb-chars="440">„Dělám to&nbsp;pro klid svědomí,“ řekl mu&nbsp;i&nbsp;teď pan Kopfrkingl a&nbsp;opět pohlédl na&nbsp;svůj snubní prsten, „bylo by&nbsp;to&nbsp;strašné, kdybych zjistil, že&nbsp;jsem nakazil ženu. Jsem abstinent, nepiji, nekouřím, a&nbsp;měl-li bych ublížit ženě <em>takhle</em>, musil bych se&nbsp;zastřelit,“ řekl a&nbsp;vzpomněl si&nbsp;na&nbsp;pana Prachaře ze&nbsp;třetího patra, který bohužel pije, na&nbsp;jeho ženu paní Prachařovou, kterou litoval, a&nbsp;na jejich Vojtíka, aby ten sklon k&nbsp;pití nezdědil. Pak rychle řekl:</span></p>
          <p class="chunk" data-nb-ref-number="12" data-nb-words="187" data-nb-chars="1054"><span class="idea" data-nb-ref-number="12" id="idea12" data-nb-words="187" data-nb-chars="1054">„Náš Mili, pane doktore, se&nbsp;stále toulá. Bůhví, po&nbsp;kom to&nbsp;má, z&nbsp;nás tím netrpěl nikdo. Mám strach, abychom ho&nbsp;zase nemusili dát hledat policií jako tenkrát, když se&nbsp;zatoulal do&nbsp;Suchdola a&nbsp;chtěl tam přespat ve&nbsp;stohu. Já&nbsp;jsem rád, pane doktore, že&nbsp;kamarádí s&nbsp;vaším Janem. Když je&nbsp;s&nbsp;ním, vím, že&nbsp;je&nbsp;nanejvýš u&nbsp;mostu nebo se&nbsp;dívá někde před domem na&nbsp;auta. Má&nbsp;takovou zvláštní hříčku, dělí auta na&nbsp;barevná, na&nbsp;zelená a&nbsp;na bílá, zelená jsou vojenská nebo trestanecká a&nbsp;bílá&nbsp;– to&nbsp;jsou auta sanitní. Červený kříž, já&nbsp;vždycky říkám,“ pan Kopfrkingl se&nbsp;usmál, „auta nebeská, pro anděly. Vaše auto je&nbsp;modré, tedy barevné,“ usmál se&nbsp;pan Kopfrkingl, „jsem vskutku rád. že&nbsp;kamarádí s&nbsp;vaším Janem. Toulky takového hocha jsou dnes nebezpečné. V&nbsp;pohraničí, jak jsem slyšel, vyhlásili výjimečný stav, v&nbsp;Norimberku byl prý sjezd národních socialistů a&nbsp;mluvil na&nbsp;něm Hitler, mluvil prý útočně, proti nám… kdoví, co&nbsp;bude. Pane doktore, mám starost…“ dodal a&nbsp;v&nbsp;duchu si&nbsp;myslil: Mám starost jako ten náš pan Zajíc a&nbsp;skoro se&nbsp;toho bojím. Může z&nbsp;toho vzejít pro mnohé lidi peklo.</span></p>
          <p class="chunk" data-nb-ref-number="13" data-nb-words="28" data-nb-chars="165"><span class="idea" data-nb-ref-number="13" id="idea13" data-nb-words="28" data-nb-chars="165">„Jen se, pane Kopfrkingl, nebojte,“ usmál se&nbsp;lékař, „násilí se&nbsp;nikomu nadlouho nevyplácí. S&nbsp;tím se&nbsp;může vystačit jen na&nbsp;krátkou dobu, ale dějiny se&nbsp;jím psát nedají.“</span></p>
          <p class="chunk" data-nb-ref-number="14" data-nb-words="9" data-nb-chars="52"><span class="idea" data-nb-ref-number="14" id="idea14" data-nb-words="9" data-nb-chars="52">A&nbsp;když si&nbsp;pan Kopfrkingl trochu oddechl, lékař řekl:</span></p>
          <p class="chunk" data-nb-ref-number="15" data-nb-words="56" data-nb-chars="377"><span class="idea" data-nb-ref-number="15" id="idea15" data-nb-words="56" data-nb-chars="377">„Lidé násilí trvale nesnesou. Lidi je&nbsp;možno omráčit, zastrašit, vehnat pod zem, ale na&nbsp;jak dlouho… žijeme přece v&nbsp;civilizovaném světě, v&nbsp;Evropě ve&nbsp;dvacátém století.“ Pak řekl: „Útočníci jsou, pane Kopfrkingl, nakonec poraženi. Podívejte se&nbsp;v&nbsp;pohraničí. Československá vláda vyhlásila výjimečný stav a&nbsp;rázem se&nbsp;celý sudetoněmecký puč zhroutil… Hledíte na&nbsp;obraz,“ usmál se&nbsp;lékař.</span></p>
          <p class="chunk" data-nb-ref-number="16" data-nb-words="62" data-nb-chars="341"><span class="idea" data-nb-ref-number="16" id="idea16" data-nb-words="62" data-nb-chars="341">„Léta na&nbsp;něj hledím,“ usmál se&nbsp;pan Kopfrkingl teď již klidně, „léta a&nbsp;uchvacuje mě&nbsp;stále tak, jako když jsem ho&nbsp;viděl poprvé. Vzrušuje mě&nbsp;stejně jako před léty, když jsem k&nbsp;vám přišel poprvé…“ a&nbsp;myslil si, stejně jako mé&nbsp;manželství s&nbsp;Lakmé nebo ty&nbsp;pocity, když vcházím do&nbsp;Chrámu smrti, čas na&nbsp;mé&nbsp;zanícení nemá, je&nbsp;to&nbsp;zvláštní, nejmenší vliv.</span></p>
          <p class="chunk" data-nb-ref-number="17" data-nb-words="32" data-nb-chars="182"><span class="idea" data-nb-ref-number="17" id="idea17" data-nb-words="32" data-nb-chars="182">„Co ten obraz vlastně, pane doktore, představuje?“ zeptal se, „kdo je&nbsp;ta&nbsp;krásná růžolící dívka v&nbsp;černých šatech… a&nbsp;pak stále dost nechápu tu&nbsp;scénu… ten muž tu&nbsp;dívku vleče z&nbsp;ložnice…“</span></p>
          <p class="chunk" data-nb-ref-number="18" data-nb-words="98" data-nb-chars="536"><span class="idea" data-nb-ref-number="18" id="idea18" data-nb-words="98" data-nb-chars="536">„Byl by&nbsp;to&nbsp;delší výklad, pane Kopfrkingl,“ usmál se&nbsp;lékař a&nbsp;sedl si&nbsp;za&nbsp;stůl, „tenhle obraz se&nbsp;dědí v&nbsp;našem rodě. My&nbsp;pocházíme z&nbsp;Maďarska a&nbsp;bydleli jsme v&nbsp;Prešpurku, dnešní Bratislavě. Podle pověsti měl jeden náš předek v&nbsp;osmnáctém století&nbsp;– to&nbsp;je&nbsp;právě on, ten s&nbsp;těmi vousy v&nbsp;černé čepičce&nbsp;– neobyčejně krásnou mladou ženu a&nbsp;uherský hrabě Bethlén mu&nbsp;ji&nbsp;chtěl unést. On&nbsp;se&nbsp;však únosci ubránil. To&nbsp;je&nbsp;právě tato scéna. Je&nbsp;to&nbsp;únos. Proto ten muž vleče ženu z&nbsp;ložnice…“ usmál se&nbsp;lékař. „Ubránil ji,“ kývl pan Kopfrkingl, „únos se&nbsp;nezdařil…“</span></p>
          <p class="chunk" data-nb-ref-number="19" data-nb-words="15" data-nb-chars="93"><span class="idea" data-nb-ref-number="19" id="idea19" data-nb-words="15" data-nb-chars="93">„Nezdařil,“ kývl lékař, „to je&nbsp;to, o&nbsp;čem jsme právě mluvili. Útočníci jsou nakonec poraženi.“</span></p>
          <p class="chunk" data-nb-ref-number="20" data-nb-words="10" data-nb-chars="67"><span class="idea" data-nb-ref-number="20" id="idea20" data-nb-words="10" data-nb-chars="67">„Je to&nbsp;zřejmě veledílo,“ řekl pan Kopfrkingl uznale, „který mistr…“</span></p>
          <p class="chunk" data-nb-ref-number="21" data-nb-words="48" data-nb-chars="332"><span class="idea" data-nb-ref-number="21" id="idea21" data-nb-words="48" data-nb-chars="332">„Není znám,“ zavrtěl lékař hlavou, „malíř se&nbsp;nepodepsal. Chtěl zřejmě zůstat anonymní, protože jako únosce zpodobnil hraběte Bethléna a&nbsp;jako zachránce Žida, my&nbsp;Bettelheimové jsme přece, pane Kopfrkingl, židovská rodina. To&nbsp;víte, my&nbsp;jsme dost pronásledováni byli vždycky… Malíř by&nbsp;byl měl tenkrát asi z&nbsp;takového pojetí nepříjemnost…“</span></p>
          <p class="chunk" data-nb-ref-number="22" data-nb-words="106" data-nb-chars="689"><span class="idea" data-nb-ref-number="22" id="idea22" data-nb-words="106" data-nb-chars="689">Zatímco doktor Bettelheim vyplňoval lístek léčebného fondu, hleděl pan Kopfrkingl na&nbsp;krásku na&nbsp;obraze, nyní už&nbsp;tedy scénu chápal, únos, který se&nbsp;nezdařil… a&nbsp;náhle sám nevěděl, koho lituje víc, zda krásnou růžolící dívku, jejího starého manžela zachránce anebo hraběcího únosce, jemuž se&nbsp;to&nbsp;nepovedlo, ale byl to&nbsp;jen takový rychlý záblesk mysli. Vzpomněl si&nbsp;na&nbsp;paní Strunnou, kterou nedávno spaloval, na&nbsp;paní Liškovou, mladou uklízečku, která je&nbsp;v&nbsp;posledních dnech trochu skleslá, na&nbsp;dceru pana Holého, rámaře, mladou růžolící dívku v&nbsp;černých šatech… napadla mu&nbsp;znovu i&nbsp;paní Prachařová, žena nešťastného pana Prachaře ze&nbsp;třetího patra, pak mu&nbsp;napadlo několik známých žen, pohlédl na&nbsp;lékaře.</span></p>
          <p class="chunk" data-nb-ref-number="23" data-nb-words="117" data-nb-chars="677"><span class="idea" data-nb-ref-number="23" id="idea23" data-nb-words="117" data-nb-chars="677">„Tak prosím, pane Kopfrkingl,“ lékař mu&nbsp;vlídně podal lístek léčebného fondu, „myslíte-li, přijďte tedy zas. Váš Milivoj,“ řekl lékař a&nbsp;vstal, „je velmi hodný hoch, to&nbsp;s&nbsp;tím touláním nebude tak vážné. To&nbsp;víte, to&nbsp;je&nbsp;věk. V&nbsp;tom věku chlapci mají rádi všelijaká romantická dobrodružství, s&nbsp;tím se&nbsp;musí počítat. Já&nbsp;jsem, když mi&nbsp;bylo patnáct, hrozně rád chodil za&nbsp;vojáky, když pochodovali kolem nás za&nbsp;Bratislavu na&nbsp;cvičiště. Ale co&nbsp;vaše paní, pane Kopfrkingl,“ řekl lékař, „někdy, když ji&nbsp;potkám, se&nbsp;mi&nbsp;zdá trochu smutná, neschází jí&nbsp;nic…“ a&nbsp;pan Kopfrkingl se&nbsp;teď skoro až&nbsp;zarazil. Že&nbsp;by&nbsp;byla Lakmé smutná a&nbsp;něco jí&nbsp;scházelo, nikdy neslyšel, ba&nbsp;nikdy v&nbsp;životě ho&nbsp;to&nbsp;ani nenapadlo.</span></p>
          <p class="chunk" data-nb-ref-number="24" data-nb-words="23" data-nb-chars="139"><span class="idea" data-nb-ref-number="24" id="idea24" data-nb-words="23" data-nb-chars="139">„Neschází jí&nbsp;nic,“ řekl zaraženě, „slyším to&nbsp;poprvé v&nbsp;životě, nikdy mě&nbsp;nic takového ještě ani nenapadlo… zdá se&nbsp;vám, pane doktore, smutná?“</span></p>
          <p class="chunk" data-nb-ref-number="25" data-nb-words="41" data-nb-chars="247"><span class="idea" data-nb-ref-number="25" id="idea25" data-nb-words="41" data-nb-chars="247">„To nic, to&nbsp;nic,“ uklidnil ho&nbsp;lékař rychle, vida jeho překvapení, „to byl jen takový můj dojem, jistě jsem se&nbsp;mýlil. Pojďte, pane Kopfrkingl, tuhle,“ řekl a&nbsp;vedl pana Kopfrkingla dveřmi do&nbsp;pokoje, „nemusí vás Anežka vidět, myje v&nbsp;čekárně podlahu.“</span></p>
          <p class="chunk" data-nb-ref-number="26" data-nb-words="84" data-nb-chars="466"><span class="idea" data-nb-ref-number="26" id="idea26" data-nb-words="84" data-nb-chars="466">Když pan Kopfrkingl odemykal o&nbsp;patro níž dveře bytu se&nbsp;sáčkem pralinek pro Lakmé v&nbsp;kapse, v&nbsp;duchu kroutil hlavou a&nbsp;myslil si: Lakmé připadá dobrému doktoru Bettelheimovi smutná, bože, co&nbsp;to&nbsp;znamená, co&nbsp;jí&nbsp;je, nebo je&nbsp;to&nbsp;opravdu jen dojem, zdání, vždyť já&nbsp;na&nbsp;ní&nbsp;nic nevidím, měl bych se&nbsp;jí&nbsp;nenápadně zeptat. A&nbsp;pak si&nbsp;myslil: Štěstí, že&nbsp;máme tak dobrého lékaře v&nbsp;domě. Štěstí, že&nbsp;je&nbsp;to&nbsp;takový lidumil. Štěstí, že&nbsp;mě&nbsp;přijme vždy po&nbsp;ordinačních hodinách a&nbsp;tak diskrétně.</span></p>
          <p class="chunk" data-nb-ref-number="27" data-nb-words="55" data-nb-chars="336"><span class="idea" data-nb-ref-number="27" id="idea27" data-nb-words="55" data-nb-chars="336">Když vešel do&nbsp;předsíně, vzpomněl si, co&nbsp;slyšel o&nbsp;násilí a&nbsp;útočnících, kteří jsou nakonec vždy poraženi, a&nbsp;o&nbsp;Židech, kteří byli pronásledováni <em>vždycky</em>, a&nbsp;nějak mu&nbsp;ta&nbsp;dvojí výpověď dobrého lékaře nešla dohromady. Také občas někde slýchám, vzpomněl si, že&nbsp;Židy pronásleduje Hitler v&nbsp;Německu. Proč? Vždyť jsou to&nbsp;tak laskaví a&nbsp;obětaví lidé.</span></p>
          <p class="chunk" data-nb-ref-number="28" data-nb-words="11" data-nb-chars="64"><span class="idea" data-nb-ref-number="28" id="idea28" data-nb-words="11" data-nb-chars="64">Pak vyňal z&nbsp;kapsy sáček pralinek a&nbsp;vešel do&nbsp;obdivuhodné jídelny.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./spalovac_mrtvol_011.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>